༄༅༅། །རྒྱ་གར་སྐད་དུ། མ་ཧཱ་ཀཱ་ལ་ཏནྟྲ་རཱ་ཛ་ནཱ་མ། བོད་སྐད་དུ། 
ནག་པོ་ཆེན་པོ་ཞེས་བྱ་བའི་རྒྱུད་ཀྱི་རྒྱལ་པོ། དཔལ་ནག་པོ་ཆེན་པོ་ལ་ཕྱག་འཚལ་ལོ། །
འདི་སྐད་བདག་གིས་ཐོས་པ་དུས་གཅིག་ན། 
བཅོམ་ལྡན་འདས་ལྷ་མོ་རྣམས་ཀྱིས་ཇི་ལྟར་ཐོབ་པ་དེ་བཞིན་བཞུགས་སོ། །
ལྷ་མོས་གསོལ་པ། འཁོར་བའི་རྒྱ་མཚོར་ལྷུང་བའི་སེམས་ཅན་དེ་རྣམས་ཐབས་གང་གིས་གདོན། འཁོར་བ་ལྷ་གང་གིས་གང་ལས་གྲོལ་བར་བགྱི། 
བཅོམ་ལྡན་འདས་ཀྱིས་བཀའ་སྩལ་པ། གང་གིས་བསྐྱེད་པའི་རིམ་པ་དང་། རྫོགས་པའི་རིམ་པ་སྦྱོར་བ་ལ་ཡེ་ཤེས་སུ་དེ་དག་བརྗོད་པར་བྱའོ། །
ལྷ་མོ་ལེགས་པར་ཉོན་ཅིག །
བསྐྱེད་པའི་རིམ་པས་འགོག་པ་ལ་གནས་པ་དང་། དེའི་འབྲས་བུ་སྟེར་བའི་ཇི་ལྟ་བའི་ལམ་ཡང་དག་པར་འབྱུང་བར་བྱེད་པ་ལ་ངེས་པར་ཕྱག་རྒྱ་ལས་དབང་བསྐུར་བའི་བྱེ་བྲག་བྱའོ། །
རྒྱུ་བ་གཅོད་པ་ལ་སྤྱོད་པ་དེ་ལ་ཡོངས་སུ་བརྟག་པ་སྟེ། 
ན་ར་དང་སྦྱོར་བ་ལས་ཇི་ལྟར་ལམ་དང་ལྡན་པ་བསྐྱེད་པའི་རིམ་པའོ། །
ལྷ་མོས་གསོལ་པ། ཀྱེ་བཅོམ་ལྡན་འདས་དགོས་པ་གང་གིས་རྡོ་རྗེ་སེམས་དཔའ་བསྐྱེད་པ་ཡིན། དེ་ལྟར་ན་སོ་སོའི་བུམ་པ་ལ་དགོས་པ་ཅི་ཡོད། 
བཅོམ་ལྡན་འདས་ཀྱིས་བཀའ་སྩལ་པ། སྐྱེས་པ་ལ་ནི་དངོས་མེད་བཀག་པ་སྟེ། རྡོ་རྗེ་ནམ་མཁའ་ཡིན་པའོ། །
ངེས་པར་བདག་མེད་པ་ཡིན་ཞིང་། བདེ་བ་སྐད་ཅིག་མའོ། །
ཇི་ལྟར་ཚོགས་པ་མ་ལུས་པ་དང་། གྲོང་ཁྱེར་བ་དེ་ལྟར་སྐྱེས་པ་ལ་སྟོབས་ཀྱིས་འགོག་པ་ཡིས་བདེ་བ་རྒྱས་པ་འཆིང་བ་མེད་ན་ཇི་ལྟར་སྐྱེ། 
ལྷ་མོས་གསོལ་པ། ཀྱེ་བཅོམ་ལྡན་འདས་ལུས་བསྟན་པའི་དགོས་པ་གང་ལགས། 
ལམ་ལ་ཁྲག་དང་བྱང་ཆུབ་ཀྱི་སེམས་འདུས་པ་ལས་གཟུགས་བརྙན་གྱིས་གྲོལ་བ་ལས་མེད་དམ། 
འབྲས་བུ་སྟེར་རམ་ལྟ་བའི་དོན་དུ་འདོད་ཆགས་ཀྱི་ཕྱིར་རབ་ཏུ་སྦྱོར་བར་བརྗོད་དམ། 
བཅོམ་ལྡན་འདས་ཀྱིས་བཀའ་སྩལ་པ། ལུས་རྡོ་རྗེ་ཞེས་བརྗོད་པའོ། །
ཇི་ལྟར་སྒྱུ་མར་སེམས་པས་ན་ར་དང་སྦྱོར་བ་བཞིན་ནོ། །
ལམ་འདུས་པ་ལས་ཁྲག་གོ་ཞེས་པ་ནི། ལ་ལ་ནཱ་དང་ར་ས་ནཱ་དང་ཨ་བ་དྷཱུ་ཏཱི་རྣམས་ཀྱིས་ཕུང་པོ་ལྔ་ལ་རྣམ་པར་སྤྱད་པ་ཡིས་ཐབས་ཅིག་ཏུ་མཉམ་པར་གང་གིས་ཤེས་པའི་ཚེའི་རྡོ་རྗེ་ལ་དེའི་ལམ་འདུས་པ་ལས་ཁྲག་ཅེས་བརྗོད་དོ། །
རབ་ཏུ་སྦྱོར་བའི་ལུས་ཞེས་བརྗོད་པ་དེ་ནི་རྣམ་པར་སྤྱད་པ་མི་བཟོད་པ་གང་འདོད་པ་དེ་རབ་ཏུ་སྦྱོར་བའི་ལུས་སོ། །
རབ་ཏུ་སྦྱོར་བས་རྨོངས་པའི་ཕྱིར་རབ་ཏུ་སྦྱོར་བ་བྱས་པ་ཞེས་བརྗོད་དོ། །
ལྷ་མོས་གསོལ་པ། ཆོས་གང་ལགས། 
ཆོས་ཀྱི་ཚོགས་པའི་གཏམ་བརྗོད་པ་གང་ལགས། 
མི་རྣམས་ཀྱི་བདེ་བ་ཕུན་སུམ་ཚོགས་པར་བྱ་བའི་ཕྱིར་རམ། དོན་ཐོབ་པར་བྱ་བའི་ཕྱིར་རམ། ནད་མེད་པར་འདོད་པའི་འབྲས་བུ་ཐོབ་པར་བྱ་བའི་ཕྱིར་ཡིན། 
བཅོམ་ལྡན་འདས་ཀྱིས་བཀའ་སྩལ་པ། མིར་སྐྱེས་པའི་སེམས་ཅན་ཆོས་ཇི་ལྟར་སྤྱད་ན་ཚེགས་མེད་པར་དེའི་དངོས་གྲུབ་ཇི་ལྟ་བར་བརྗོད་པར་བྱའོ། །
དངོས་གྲུབ་ཆེན་པོ་བརྒྱད་རྣམས་ནི་རལ་གྲི་དང་མིག་སྨན་དང་རིལ་བུ་དང་རྐང་མགྱོགས་ཀྱི་དངོས་གྲུབ་དང་། གྲུབ་པའི་སྨན་དང་། སྔགས་རྣམས་ལ་ངེས་པར་དངུལ་ཆུ་དང་བཅུད་ལེན་ཏེ། 
དངོས་གྲུབ་ཆེན་པོ་བརྒྱད་ཐོབ་ནས་དངོས་གྲུབ་གཞན་བརྟགས་ན་ཇི་ལྟ་བར་སེམས་ཅན་ནག་པོ་ཆེན་པོའི་རྒྱུད་པ་རྣམས་ཀྱིས་འགྲུབ་བོ། །
འདིར་ཚོགས་པ་མེད་པར་ངེས་པའོ། །ལྷ་མོས་གསོལ་པ། མིག་སྨན་དངོས་གྲུབ་འདི་ལས་འཇུག་པ་ལ་བཅིང་བྱ་བ་ཅིང་བྱེད་ཇི་ལྟར་ཕྲ་བར་བརྗོད། 
བཅོམ་ལྡན་འདས་ཀྱིས་བཀའ་སྩལ་པ། ལེགས་པར་བསྲུང་བ་དང་རྨིག་པའི་སྒྲ་ལྟར་བརླག་པ་ཇི་ལྟ་བར་སྦས་པ་དེའི་སྡོམ་པ་རྒྱས་པར་བརྗོད་དོ། །
ལྷ་མོས་གསོལ་པ། བཅོམ་ལྡན་འདས་རྡོ་རྗེའི་ལུས་ལ་རྩ་དུ་ལགས། དབུགས་འགྲོ་འོང་དང་སྐད་ཅིག་མ་དུ་ལགས། 
བཅོམ་ལྡན་འདས་ཀྱིས་བཀའ་སྩལ་པ། རྩ་རྣམས་ནི་སུམ་ཅུ་རྩ་གཉིས་སོ། །
དབུགས་འགྲོ་འོང་ནི་ཡོངས་སུ་བཅིང་བ་དང་། ལུས་ལས་སྐྱེས་པའི་དབུགས་ཕྱིར་འཐོན་པ་ནི་ཟླ་བ་དང་ཉི་མ་དག་གིས་བསྐྱོད་པའོ། །
གྲངས་ཀྱི་བྱེ་བྲག་བརྗོད་པ་ནི་དྲུག་བརྒྱ་ལྷག་པའི་སྟོང་ཕྲག་ཉི་ཤུ་རྩ་གཅིག་གིས་འགྲོ་འོང་ངོ་། །དེ་ལས་འགྲོ་བ་དང་འོང་བ་སྐད་ཅིག་གོ། །
ལྷ་མོས་གསོལ་པ། ཀྱེ་བཅོམ་ལྡན་འདས་ཇི་ལྟར་འདོད་པའི་ལྷ་ཡིས་རབ་ཏུ་གསལ་བར་གང་མཛད། འདོད་པ་སྒྲུབ་པ་ཁྱབ་འཇུག་གིས་ཀྱང་སྒྱུ་མས་སྤྲུལ་པ་བྱས་པ་བཞིན་ལཀྵ་མེ་དང་དབྱངས་ཅན་མ་དག་གི་ཕྱིར། དབུལ་པོ་རྣམས་ལ་མུན་པ་དག་དང་བྲལ་བ་ལྟར་ཞིང་སྐྱོང་བས་ན་སྦྱོར་བ་བསྒོ་བ་བྱས་པ་ཡིན་ནམ། 
བཅོམ་ལྡན་འདས་ཀྱིས་བཀའ་སྩལ་པ། ཀྱེ་ལྷ་མོ་འཛམ་བུའི་གླིང་བའི་སེམས་ཅན་རྣམས་འཁོར་བ་ན་འཁོར་ཞིང་ཡོད་པ་དེ་རྨོངས་པ་དང་། འདོད་ཆགས་དང་། ཕྲག་དོག་དང་། 
ཕྲ་མ་རྣམས་སྐྱེས་པར་གྱུར་པས་དཔལ་ནག་པོ་ཆེན་པོ་ཡིས་གང་སྨྲས་པ་དེ་གུས་པ་དང་བཅས་པས་སོ། །ཁྱབ་འཇུག་ལྟར་འདོད་པའི་ལྷ་དང་། མཁའ་འགྲོ་མ་དྲུག་ཅུ་རྩ་བཞི་འཁོར་དང་བཅས་པ་རྣམས་བསྐྱེད་པར་བརྗོད་དོ། །
ལྷ་མོས་གསོལ་པ། ཀྱེ་བཅོམ་ལྡན་འདས་ནག་པོ་ཆེན་པོ་ཞེས་བྱ་བ་ཅི་ལ་བགྱི། 
བཅོམ་ལྡན་འདས་ཀྱིས་བཀའ་སྩལ་པ། ནག་པོ་ཆེན་པོ་ལ་དམིགས་ནས་སྡོད་པ་དེ་ཡིས་དུས་ཀྱི་གྲངས་ཤིན་ཏུ་ཚད་མར་བྱས་པ་དང་། ཉི་མ་རེ་རེ་ཞིང་གྲངས་གང་ལ་བཟང་པོར་རྒྱུ་བ་དེ་ནག་པོ་ཆེན་པོ་ཞེས་བརྗོད་དོ། །གང་ལ་མེད་པའམ། 
གང་ལ་དུས་ཆེན་པོའི་མཐའ་དང་ལྡན་པ་ནག་པོ་ཆེན་པོ་སྟེ། ནག་པོ་ཆེན་པོར་ཡོངས་སུ་བྱ་བ་འདིའོ། །ལྷ་མོས་གསོལ་པ། 
ཡི་གེ་མ་ཞེས་བགྱི་བ་གང་ལགས། ཧཱ་ཞེས་བྱ་བ་ནི་ཅི་ལ་བགྱི། ཀཱ་ལ་ཞེས་པ་ནི་ཇི་ལྟ་བུ་ལགས། 
བཅོམ་ལྡན་འདས་ཀྱིས་བཀའ་སྩལ་པ། 
མ་ཞེས་པ་སེམས་དཔའི་སྙིང་རྗེ་དང་། ཧཱ་ཞེས་པ་ཤེས་རབ་དང་སྦྱོར་བ་སྟེ་ཤེས་རབ་ཉིད་དོ། །
ཀཱ་ལ་ནི་གཉིས་ཚོགས་པ་ལས་དུས་ཏེ། ཐབས་དང་ཤེས་རབ་ཀྱིས་སྙིང་རྗེ་ཆེན་པོ་ལ་སྦྱོར་བ་ཞེས་པའོ། །རེངས་པ་དང་། བསྐྲད་པ་དང་། སྡེ་རེངས་པར་བྱེད་པ་དང་། 
མངོན་སྤྱོད་རྣམས་རྣལ་འབྱོར་གྱི་དབང་ཕྱུག་རྣམས་ཀྱིས་ཇི་ལྟར་རིགས་པས་རྣལ་འབྱོར་མ་བརྒྱད་རྒྱུད་འདིར་བཞེངས་པ། གཏུམ་པའི་དབང་ཕྱུག་མ་དང་། ཙརྩི་ཀཱ་དང་། དུས་ཅན་མ་དང་། རིགས་ཀྱི་དབང་ཕྱུག་མ་དང་། 
དུམ་སྐྱེས་མ་དང་། མཆེ་གཙིགས་མ་དང་། མི་ཐུང་མ་དང་། དབང་ཕྱུག་ཆེན་མོ་རྣམས་གང་གིས་བསྒོམས་པ་ལས་སྐྱེ་སྟེ། 
འཛིན་པའི་ཤེས་པ་དེ་དུས་ཀྱིས་གཙོ་བོ་གྲོལ་བར་འདོད་པའོ། །
དེ་ནི་བསྒོམ་བྱ་དང་སྒོམ་པ་མེད་པ་ཡིན་ནོ། །
གང་དང་གང་གིས་བསྒོམ་པ་རྣམས་མི་སྐྱེའོ། །
དེས་ན་ཡིད་ཀྱི་མངའ་བདག་གིས་སེམས་རབ་ཏུ་བརྟགས་པ་མེད་པ། །
བཻ་ཏཱ་ལིའི་གཟུགས་ཀྱིས་ཡང་དག་པར་བསྒྲུབས་ཀྱང་མི་སྐྱེའོ། །རིགས་ལྔ་ལ་སྤྱད་པ་ཡིས་ཇི་ལྟར་གསུངས་པའི་ལས་དེ་ལྟར་འགྲུབ་བོ། །
གཞན་དང་གཞན་དུ་བགྲོད་པ་ནི་ཚེས་ཀྱི་བྱེ་བྲག་བཟང་པོ་ལ་མ་བྱུང་བ་འབྱུང་བར་འགྱུར་བའི་དོན་དུའོ། །ངེས་པར་གང་དང་གང་ཐོབ་པར་བྱེད་པར་འགྱུར་ཏེ། 
རྣམ་གྲངས་ཀྱི་འབྲས་བུ་དེ་རྣམས་སོ། །
དཔལ་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་དེ་ཁོ་ན་ཤེས་པར་བྱེད་པའི་ལེའུ་སྟེ་དང་པོའོ།། །།
ཐབ་ཁུང་གི་རྣམ་པའི་ལེའུ་བཤད་པར་བྱ་སྟེ། 
ལྷ་མོས་གསོལ་པ། ཀྱེ་རྗེ་བཙུན་སེམས་ཅན་གྱི་ཕྱིར་དངོས་གྲུབ་བརྒྱད་ཀྱི་བྱ་བ་དེའི་དོན་དུ་སྡུག་བསྔལ་མེད་པར་བྱེད་པ་གང་གིས་ཉེ་བར་འཐོབ། བཅོམ་ལྡན་འདས་ཀྱིས་བཀའ་སྩལ་པ། 
ཟླ་བ་རྒྱུ་བའི་དུས་སུ་དབུགས་ཕྱིར་རྒྱུ་བ་བཟུང་སྟེ་གནས་པས་ངེས་པར་དངོས་གྲུབ་ཆེན་པོ་བརྒྱད་འགྲུབ་བོ། །
གང་གི་ཚེ་ཡོངས་སུ་སྨིན་པར་འདོད་པས་འདི་བྱས་ན་འགྲུབ་བོ། །
གསད་པ་ལ་ཐབ་ཁུང་གྲུ་བཞི་པ་རྒྱར་ཁྲུ་གང་པར་མེ་ཏོག་ནག་པོས་སྦྱིན་བསྲེག་བྱའོ། །
རེངས་པ་ལ་ཟླུམ་པོ་རྒྱར་ཁྲུ་དོ་པའོ། །
དབང་དུ་བྱ་བ་ལ་གྲུ་གསུམ་རྒྱར་ཁྲུ་གང་པ། 
ས་སྦྱང་བ་ཁྲུ་གང་བརྐོས་ལ་བྱ་སྟེ། མེ་ཏོག་དམར་པོས་སྦྱིན་བསྲེག་བྱ་བ་ནི་བློ་གྲོས་ཅན་གྱིས་དོམ་གྱི་པགས་པ་ལ་བསྡད་ལ་འདི་བྱའོ། །
རྐང་བྱུག་སྒྲུབ་པའི་དོན་དུ་སྦྱིན་སྲེག་གི་ཐབ་ཁུང་གི་མཚན་ཉིད་བརྗོད་པ་ཟླུམ་པོ་ཁྲུ་གང་པ་ལས་སྦྱང་བ་ནི་ཁྲུ་ལྔ་བརྐོས་ལ་བྱའོ། །མིག་སྨན་དོན་དུ་སྦྱིན་སྲེག་འདིར་བརྗོད་པ། 
སྦྲུལ་གྱི་མགོ་ལྟ་བུ་ཁྲུ་ཕྱེད་དང་དོ་པ་ལས་སྦྱང་བ་ཁྲུ་བདུན་བརྐོས་པ་ནི་མིག་སྨན་གྱི་ཐབ་ཁུང་ངོ་། །
འདིར་རིལ་བུའི་བསྟན་པ་ནི་གླང་པོ་ཆེའི་རྨིག་པ་ཙམ་པ་ལ། 
ས་སྦྱང་བ་ཁྲུ་བཅུ་བརྐོས་པ་འདི་རིལ་བུའི་ཐབ་ཁུང་ངོ་། །
བཅུད་ལེན་གྱི་དོན་དུ་ཐབ་ཀྱི་དབྱིབས་རྣ་རྒྱན་ལྟ་བུ་ཁྲུ་ཕྱེད་དང་གཉིས་པ་ལ། 
ས་སྦྱང་བ་ཁྲུ་གསུམ་བརྐོས་པ་ནི་བཅུད་ལེན་གྱི་ཐབ་ཁུང་ངོ་། །
རྒྱལ་པོའི་དོན་དུ་ཐབ་ཁུང་ཁྲུ་གང་བ་ཡིན་ཏེ། དབྱིབས་ཟླུམ་པོའོ། །
ས་སྦྱང་བ་ལ་ཁྲུ་བརྒྱད་བརྐོས་པ་ནི་དངོས་གྲུབ་སྒྲུབ་པའི་དོན་དུ་སྟེ། 
སྦྱོར་བ་འདི་ཡིས་དངོས་གྲུབ་ངེས་པའོ། །
འདིར་བརྗོད་པ་ཐམས་ཅད་མེ་ཏོག་དཀར་པོས་སྦྱིན་བསྲེག་བྱས་ན་དངོས་གྲུབ་ཐམས་ཅད་ཀྱི་འབྲས་བུ་ཉེ་བར་འཐོབ་པར་འགྱུར་རོ། །
ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་ཐབ་ཁུང་གི་རྣམ་པ་བསྟན་པ་ཞེས་བྱ་བའི་ལེའུ་སྟེ་གཉིས་པའོ།། །།
དེ་ནས་སྔགས་ཀྱི་ལེའུ་བཤད་པར་བྱ་སྟེ། 
སྔགས་ཀྱི་བྱེ་བྲག་གཉིས་ལས་ཞི་བའི་སྔགས་ཀྱི་རིམ་པ་ནི་ཨོཾ་ཡིག་གི་མིང་གིས་རྒྱུད་འདིར་ཤེས་ཏེ། 
སངས་རྒྱས་ཀྱི་བསྟན་པ་སྐྱོབ་པ་ཞི་བ་ལ་དགའ་བའི་སྔགས་སོ། །
སངས་རྒྱས་ཀྱི་དམ་བཅའ་བྱས་པ་དེའི་ཕྱིར་ཡེ་ཤེས་ཆེན་པོའི་སྔགས་བརྗོད་པའོ། །ཨོཾ་མ་ཧཱ་ཀཱ་ལ་ཧཱུྃ་ཕཊ་སྭཱ་ཧཱ། ཕྱག་གཉིས་པའི་སྔགས་སོ། །
ཨོཾ་ཧྲཱིཾ་ཧྲཱིཾ་ཧཱུྃ་ཧཱུྃ་ཕཊ་ཕཊ། ཕྱག་བཞི་པའི་སྔགས་སོ། །
ཨོཾ་མ་ཧཱ་བྷཻ་ར་བ་སརྦ་སིདྡྷི། དཱ་ཡ་ཀ་ཌཾ་ཧཱུྃ་ཀུཾ་དྷྭཾ་ཊཿ། ཕྱག་དྲུག་པའི་སྔགས་སོ། །
ཨོཾ་ཨཱཿཧཱུྃ་ཕཊ་ཧྲཱིཿཧཿ། ཕྱག་བརྒྱད་པའི་སྔགས་སོ། །
ཨོཾ་ཧཱི་ཀཾ་ཧཱུྃ་ཀཱི་ལ་ཀཱི་ལ་མ་ཧཱ་ནཱ་དཱ་ཀཱ་རཱ་ལ་བི་ཀ་རཱ་ལཀྵཱི་གྲཱྀ་ཧཿ། 
ད་ཧ་ད་ཧ། བ་ཙ་བ་ཙ། སིདྡྷི་དཱ་ཀཱ་ཡ་སྭཱ་ཧཱ། ཕྱག་བཅུ་པའི་སྔགས་སོ། །ཨོཾ་དཾ་ཥྚོ་ཏ་ཀ་ཊ་བྷཻ་ར་བཱ་ཡ་སཾ་སཾ་སཾ་རུ་རུ་རུ་རུ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། 
ཕྱག་བཅུ་གཉིས་པའི་སྔགས་ཏེ་ལས་ཐམས་ཅད་བྱེད་པ་དང་སངས་རྒྱས་ཐམས་ཅད་ཀྱིས་ཕྱག་བྱེད་པ་དང་། འཇིག་རྟེན་གསུམ་འགྲུབ་པ་དང་། གང་འདོད་པ་བྱེད་པར་འགྱུར་རོ། །
ཨོཾ་ཡ་མ་ཛ་ག་ཏ་ཀྵོ་བྷ་ཡཀྵོ་བྷ་ཡ། ཏཱ་ལ་པ་ཏཱ་ལ་ཁཱ་ཧི་ཁཱ་ཧི། གྲཱྀཧྞ་བ་ལི་གྲ་ཧཱཿགྲ་ཧཿ། ཨོཾ་མྃ་ཙཽཾ་མ་ཧཱ་བྷཻ་ར་བཱ་ཡ་སྭཱ་ཧཱ། དངོས་གྲུབ་ཐམས་ཅད་ཀྱི་དོན་དུ་ཕྱག་བཅུ་བཞི་པའི་སྔགས་འདིས་གཏོར་མ་རྒྱུན་དུ་སྦྱིན་ནོ། །
ཨོཾ་རྨྃ་མྃ་རྃ་ཧཱུྃ་ཧཱུྃ་མཾ་རཀྵ་པཱ་ལཱ་ཡ་ཧཱུྃ་བཛྲ་ཕཊ། བདག་སྲུང་བའི་སྔགས་སོ། །
ཨོཾ་དྷ་ར་ཎི་དྷ་ར་དྷ་ར་ཧུྃ་ཧུྃ་ཨ་མུ་ཀ་སྱ་རཀྵཱ་ཀུ་རུ་སྭཱ་ཧཱ། གཞན་སྲུང་བའི་སྔགས་སོ། །ཨོཾ་ཧྲཱཾ་ཧྲཱཾ་ཡཾ་མཾ་ཀ་རཱ་ལ། བི་རཱ་ལཱ་ཀྵ་བཾ་ཀ་རཱ་ལ་མ་ཧཱ་ཡོ་གེ་ཤྭ་ར་སརྦ་དཱ་ཡ་ཀ་སྭཱ་ཧཱ། 
ཕྱག་བཅུ་དྲུག་པའི་སྔགས་སོ། །ཨོཾ་ཤྲིཾ་ཀྵཱིཾ་གྲྀཧྞ་བ་ལིཾ་ཧཱུྃ་ཕཊ། མ་དྱ་མཱཾ་ས་པུཥྤ་དྷཱུ་པ། རཀྟ་ཏ་ལ་པཱ་ཏ་ལེ་ཨཥྚ་ནཱ་ག་དེ་ཝ་ཡཀྵ་རཱཀྵ་ས་གྲྀཧྣ་ཨི་དཾ་བ་ལིཾ་ཧཱ་ཧཱ་ཧཱ། ཧཱུྃ་ཁཱ་ཧི་ཁཱ་ཧི། ཁ་ཁ་ཧཱུྃ་ཛཿཕེཾ་ཕེཾ་ཧཾ་ཧཾ་མ་ཧཱ་ཌ་དྷ་ར་ཧཱ་ས་གརྫྫ་གརྫྫ། 
ཀྲཱིཥྞ་བརྞཱི་ཡེ་ཧེ་ཧཱུྃ་སྭཱ་ཧཱ། སྲན་མ་ཆེན་པོ་ལེགས་པར་བཙོས་པ་དང་། ཆང་དང་། ཤ་དང་། ཁྲག་གིས་ལེགས་པར་བཀང་ལ། 
དེ་ནས་མཚན་མོ་རྒྱུན་དུ་གཏོར་མ་སྦྱིན་པ་སྟེ། ཞག་ཉི་ཤུ་རྩ་གཅིག་ན་དགེ་བའི་མཚན་མ་འབྱུང་ངོ་། །
ཟླ་བ་གཅིག་ན་དངོས་གྲུབ་སྟེར་ཏེ། 
ལོ་གཅིག་ན་གང་འདོད་པ་སྟེར་རོ། །
ཨོཾ་ཧྲཱིཾ་ཧྲཱིཾ་ཧཱུྃ་ཕཊ། འདི་ནི་སྔགས་ཀྱི་རྒྱལ་པོ་སྔགས་བཀླགས་པ་ཙམ་གྱིས་སྡིག་པ་ཐམས་ཅད་ཟད་པར་འགྱུར་ཞིང་རྒྱུན་དུ་བཟླས་ན་དངོས་གྲུབ་ཐམས་ཅད་འགྲུབ་བོ། །
སྒྱིད་སྙོམས་དང་བཅས་པར་སྟོང་ཕྲག་ལྔ་བཟླས་ན་ཞི་བ་ངེས་པར་འགྲུབ་བོ། །
ཁྲི་ཕྲག་གཅིག་བཟླས་ན་བུད་མེད་དབང་དུ་འགྱུར་རོ། །
འབུམ་གྱིས་རྒྱལ་པོ་དབང་དུ་འགྱུར་རོ། །
འབུམ་ཕྲག་ལྔ་ཡིས་ལྷ་དང་གནོད་སྦྱིན་ཐམས་ཅད་ངེས་པར་དབང་དུ་འགྱུར་རོ། །
ངེས་པར་འགུགས་པར་ཡང་བྱེད་ན་སྐྱེས་པ་དང་བུད་མེད་ལྟ་སྨོས་ཅི་འཚལ། 
དབང་དུ་བྱ་བའི་སྔགས་སོ། །
ཨོཾ་མ་ཧཱ་ཀཱ་ལ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། སྤྱིའི་སྔགས་སོ། །
ཨོཾ་མ་ཧཱ་ནནྡེ་ཤྭ་ར་ཧཱུྃ་ཕཊ་སྭཱ་ཧཱ། 
མེའི་ཁ་དོག་ཁ་ལ་བསྒོམས་ན་འཆིའོ། །
ཨོཾ་ཀྵྱཤྲཱིཾ་ཧོ་ཀྵཿདེ་བ་ད་ཏྟཾ་མཱཾ་མཾ་མཱ་ར་ཡ་ཕཊ། གསད་པའི་སྔགས་སོ། །
ཨོཾ་ཀྴཱིཾ་ཧེ་ཙཾ་ཧ་ཌེ་ཤྭ་རཱི་ཧཱུྃ་ཤྲཱི་སྭཱ་ཧཱ། གཏུམ་པའི་དབང་ཕྱུག་མའི་སྔགས་སོ། །
ཨོཾ་ལཱ་ཀེ་ཀུ་ལི་ཀེ་ཤྭ་རཱི་ཧེ་ཕེཾ་སྭཱ་ཧཱ། རིགས་ཀྱི་དབང་ཕྱུག་མའི་སྔགས་སོ། །
ཨོཾ་མཱཾ་མ་ཧེ་ཤྭ་རཱི་ཧཱུྃ་ཤྲཱི་ཧེ་ཕེཾ། དབང་ཕྱུག་མ་ཆེན་མོའི་སྔགས་སོ། །
ཨོཾ་ཀི་ལི་བི་ཀ་རཱ་ལ་ཤྲཱིཿཀྵིཾ་ཀྵིཾཧཱུྃ་ཕཊ་སྭཱ་ཧཱ། དུས་ཅན་མའི་སྔགས་སོ། །
ཨོཾ་ཙྃ་ཙརྩ་ཡ་ཙརྩ་ཡ་ཧཱུྃ་ཧྲཱིཿཙརྩི་ཀཱའི་སྔགས་སོ། །ཨོཾ་ཙ་མུཎྜེ། 
ད་ཧ་ད་ཧ། པ་ཙ་པ་ཙ། ཨི་དཾ་བ་ལིཾ་གྲྀཧྞ་གྲྀཧྞ་ཧུྃ་ཕེཾ་ཧེཾ་ཕཊ་སྭཱ་ཧཱ། ལྷ་མོ་དུམ་བུ་ཅན་གྱི་གཏོར་མའི་སྔགས་སོ། །
ཨོཾ་ཧྲཱི་ཧཱཿཧཱུྃ་ཤྲཱི་ཕཊ་སྭཱ་ཧཱ། ལྷ་མོ་ཨུ་མཱའི་སྔགས་སོ། །
ཨོཾ་ཨཱཿཧཱུྃ། ལུས་ངག་ཡིད་གསུམ་བྱིན་གྱིས་བརླབས་པའི་སྔགས་སོ། །
ཨོཾ་ཧུྃཿཀྵིཾ་ཤྲཱིཾ་ཨོཾ་གྷཾ་དེ་བ་དཏྟ་ཧི་མཱ་ར་ཡ་མཱ་ར་ཡ་ཧཱུྃ་ཕཊ། ཐམས་ཅད་གསད་པའི་སྔགས་སོ། །
ཨོཾ་ཀྵིཾ་ཧ་ཧཱྃ། ཆེ་གེ་མོ་ཨུཙྪཱ་ཊ་ཡ་ཧཱུྃ་ཕཊ། བསྐྲད་པའི་སྔགས་སོ། །
ཨོཾ་མྃ་ཛྃ་ཀྵྃ། དགྲ་རེངས་པར་བྱེད་པའི་སྔགས་སོ། །
ཨོཾ་ཛྃ་ཧཱུྃ་ཧ་སྟི་སྟཾ་བྷ་ཡ་ཕཊ། བྱི་བའི་མཇུག་མ་ལ་ལན་བདུན་དུ་བསྔགས་ཏེ། 
བརྒྱབ་ན་གླང་པོ་ཆེ་རེངས་པའོ། །
ཨོཾ་ཁཿཧཿཕཊ། གྷོ་ཊ་ཀསྟཾ་བྷ་ནཾ་ཞེས་པས་བ་ལང་གི་ཤ་ལ་བསྔགས་ཏེ་བརྒྱབ་ན་རྟ་རེངས་པར་འགྱུར་རོ། །
ཨོཾ་མུཿཧཱྃ་སརྦ་པཱ་ཤུ་ན་སྟྃ་བྷཱ་ཡ་མོ་ཧཱ་ཡ་ཧཱུྃ་ཕཊ། སྟག་གི་པགས་པ་ལ་ལན་བདུན་བསྔགས་ནས་བརྒྱབ་ན་མ་ཧེ་དང་། ཁྱི་དང་། 
གླང་པོ་ཆེ་དང་། བ་ལང་དང་། ཅེ་སྤྱང་དང་། སྟག་དང་། དོམ་རྣམས་ངེས་པར་རེངས་པར་འགྱུར་རོ། །
ཨོཾ་མ་ཧཱ་ནཾ་ཏ་ཧཱུྃ་ཧཿདངུལ་ལ་ལན་བདུན་བཟླས་ནས་སྦྲུལ་ལ་བརྒྱབ་ན་སྦྲུལ་རེངས་པར་བྱ་བའི་སྔགས་སོ། །
ཨོཾ་མུ་ཁཾ་སྟཾ་བྷ་ཡ་ཆེ་གེ་མོའི་བཾ་ཕཊ། མིའི་ངག་རེངས་པར་བྱ་བ་ལའོ། །
ཨོཾ་ཧྲཱིཾཿམྃ་རྃ་ཙ་མུཎྜ་ཧཿཤྲཱི་ཧཱུྃ་ཕཊ། རལ་གྲི་ལ་སོགས་པ་རེངས་པར་བྱ་བའི་སྔགས་སོ། །
ཨོཾ་མ་ཧི་ལ་ལ་བྷི་ལ་ལ་བྷི་ལ་ལ་ཧ་ཧོཿཆོ་ལོང་པ་རེངས་པར་བྱེད་པའོ། །ཨོཾ་གྷཾ་ཧུྃ། 
བུད་མེད་རྨོངས་པར་བྱེད་པའི་སྔགས་སོ། །ཨོཾ་ཧཿཀ་ཧ་ཀ་ཧ་མ་ལི་ནི་མུ་ཁེ། པྲ་སཱ་དྷ་ཡ། པྲ་སཱ་དྷ་ཡ། མ་ཧཱ་ཀཱ་ལ་བུད་དྷ་ཛྙྃ། པྲ་ཧི་ཏོ་སི། མཱ་ར་ཡ་མཱ་ར་ཡ། ཀཱ་ར་ཡ་ཀཱ་ར་ཡ། སརྦ་དུཥྚཱཾ་པྲ་དུཥྚཱྃ་གྲཱྀཧྞ་གྲཱྀཧྞ། མ་ར་མ་ར། ཁ་ཁ་ཁཱ་ཧི་ཁཱ་ཧི། 
ཤཱི་གྷྲཾ་ད་ཧ་ད་ཧ། པ་ཙ་པ་ཙ། ཧཱུ་རེ་ཧཱུ་རེ། མཾ་རཾ་ཧཱུྃ་ཕཊ། ཨི་དཾ་བ་ལིཾ་གྲ་ཧ་གྲ་ཧ། 
ཤྲཱི་སྭཱ་ཧཱ། སངས་རྒྱས་ཀྱི་བསྟན་པ་ལ་བྱ་བ་མ་ཡིན་པ་བྱེད་པའི་མི་རྩོད་པ་དང་རབ་ཏུ་རྩོད་པ་དག །
སྔགས་འདིས་མིའི་ཐོད་པ་བཟའ་རྒྱུས་བཀང་ལ་ནག་པོའི་ཚེས་བརྒྱད་ལ་གཏོར་མ་སྦྱིན་ནོ། །སྐད་ཅིག་དེ་ཉིད་ལ་འཆིའོ་རིམས་ཀྱིས་ཐེབས་པར་འགྱུར་རོ། །མེ་ཡིས་རབ་ཏུ་འཚིག་པར་འགྱུར་རོ། །
མགོ་འགེམས་པར་འགྱུར་རོ། །གཏོར་མ་ཆེན་པོའི་སྔགས་ཏེ་དགྲ་གནོན་པའོ། །
ཨོཾ་ཙ་མུཎྜེ། ཧ་ན་ཧ་ན། ད་ཧ་ད་ཧ། ཧཱུྃ་ཕཊ། གསད་པའི་སྔགས་སོ། །
ཨོཾ་ཧཱུྃ་མཱྃ་མྃ་མཱྃ་ར་ཡ་སྭཱ་ཧཱ། དགྲ་གསད་པའི་སྔགས་སོ། །ཧཱུྃ་ཕཊ། ཨ་ཐ་བྷ་ག་བཱན་བོ་དྷི་སཏྭཱ་མ་ཧཱ་སཏྭཱ་མ་ཧཱ་ཀཱ་རུ་ཎི་ཀཱ། ཏདྱ་ཐཱ། 
ཨོཾ་ཀཱ་རཱ་ལ་བི་ཀ་ཊེ་ཤྭ་ར། ཧཱུ་ལུ་ཧཱུ་ལུ། ཀི་ལི་ཀི་ལི། མ་ཧཱ་ཀཾ་ཀཱ་ལ་ཧ་ལ། ཀྵཱྃ་ཤྲཱིཾ་པྃ་ཙྃ་མྃ་ཧྃ་ཧཱུྃ། 
མ་ཧཱ་ནྃ་དེ་ཤྭ་རཱ་ཡ་སྭཱ་ཧཱ། སྔགས་འདི་ཉི་མ་རེ་རེ་ལ་ལན་བདུན་བདུན་དུ་བཟླས་ལ་གདོང་བ་བཀྲུས་ན་སྐྱེ་བོ་ཐམས་ཅད་ཀྱི་ཡིད་དུ་འོང་བར་འགྱུར་རོ། །
དགྲ་ཐམས་ཅད་ངེས་པར་ཞི་བར་འགྱུར་རོ། །བྱ་བ་ཐམས་ཅད་སྒྲུབ་པར་འདོད་པ་དེ་ལ་ཉིས་འགྱུར་དུ་སྟེར་བར་བྱེད་དོ། །
སྒྲུབ་པ་ཐམས་ཅད་ལ་ཆེར་དགའ་བའི་གཟུགས་ནག་པོ་ཆེན་པོའི་སྔགས་སོ། །
ཨོཾ་མ་ཧཱ་ཀཱ་ལ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། 
ལས་ཚོགས་ཐམས་ཅད་བསྒྲུབས་པས་འབྲས་བུ་འབྱུང་བར་བྱེད་པ་དཔལ་མགོན་པོ་ནག་པོའི་རྒྱུད་ཀྱི་རྒྱལ་པོ་ལས་སྔགས་ཀྱི་ལེའུ་སྟེ་གསུམ་པའོ།། །།
དེ་ནས་དབང་གི་ལེའུ་བཤད་པར་བྱ་སྟེ། 
དང་པོར་ནག་པོ་ཆེན་པོ་ཕྱག་གཉིས་པའི་སྔགས་སྟོང་ཕྲག་བཅུ་བཟླས་ལ་སློབ་མ་ལ་དབང་བསྐུར་ཏེ། 
ཐོག་མར་བུམ་པའི་དབང་བསྐུར་བ་ཐུབ་པ་དྲིལ་བུའི་སྒྲ་དང་། རྡོ་རྗེའི་སྦྱོར་བ་དང་ལྡན་པས་ཆུ་ལ་སོགས་པ་དབང་ལྔ་རྣམས་ཀྱི་བྱེ་བྲག་གིས་སོ། །
དྲུག་པ་ལ་རྡོ་རྗེའི་རིམ་པ་རྣམས་ཀྱིས་དང་། 
བདུན་པའི་དབང་བསྐུར་བའི་བྱེ་བྲག་ནི་ཇི་ལྟ་བར་ཤེས་རབ་དང་མཉམ་པར་སྦྱོར་བའོ། །
བརྒྱད་པ་ཞེས་པ་ནི་འདི་ལ་རྣལ་འབྱོར་མས་ཡོངས་སུ་འཁྱུད་པའོ། །དགུ་པ་ལ་སྐྱེས་བུ་ཉིད་ལ་རྗེས་སུ་སྐྱེ་བའོ། །བཅུ་པ་ལ་ནམ་མཁའི་ཆུ་རྣམས་ཀྱིས་སོ། །
བཅུ་གཅིག་པ་རྣམས་ཀྱིས་ཀྱང་རིམ་པས་ཡང་དག་པའི་རིག་པས་བསྒྲུབས་པས། 
གནས་དང་གནས་སུ་རྗེས་སུ་འབྱུང་བ་ཐུབ་པ་ཀ་པི་ལ་བརྞྞ་ཤི་བ་ཇི་ལྟ་བར་རིམ་པས་ཞི་བའི་ཡེ་ཤེས་སྒྲུབ་པ་འདི་གསང་ལ་སྤྱད་པར་བྱ་བ་བདུད་རྩི་ལྔ་དང་ཤེས་རབ་མ་འདི་རྣམས་ཀྱིས་སོ། །
མ་དང་། སྲིང་མོ་དང་། བྱ་རོག་རྐང་མ་དང་། མི་ཐུང་མ་དང་། སྒུར་མོ་རྣམས་དང་ཡང་དག་པར་སྦྱོར་བར་བྱ་བ་དང་། 
ཇི་ལྟར་བཀའ་སྩལ་པ་ལྟར་མིང་ཐམས་ཅད་ཡང་དག་པར་བཟུང་ངོ་། །
དེ་ལྟར་བྱས་ན་མངའ་བདག་ལས་དབང་བསྐུར་ཇི་ལྟ་བ་བཞིན་ཉེ་བར་འགྱུར་རོ། །
བླ་མས་སློབ་མ་བརྟགས་ལ་སྦྱིན་པར་བྱའོ། །
མངའ་བདག་ཁྱོད་ཐབས་དང་ལྡན་པས། 
བདག་ཉིད་ཆེན་པོ་བདག་ཅག་གིས་མིང་ཐམས་ཅད་སྤྱད་པས་སེམས་ཅན་གྱི་སྡུག་བསྔལ་སྤོང་བ་ཇི་ལྟ་བའི་ལམ་གསུངས་པ་ཞིག་བཅོམ་ལྡན་འདས་སྐྱེ་བོ་རྣམས་ཀྱི་དོན་དུ་གང་ཡིན་པ་དེ་དབང་གི་དོན་བྱེ་བྲག་གི་རིམ་པ་ལས་ཇི་ལྟ་བར་ཤེས་པར་མཛོད་ཅིག །དུས་དང་ཚོད་ཇི་ལྟ་བར་ཤེས་པ་ལས་སོ། །
དཔལ་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་དབང་གི་རིམ་པར་ཕྱེ་བ་སྟེ་ལེའུ་བཞི་པའོ།། །།
དེ་ནས་ཡང་ལྷ་རྣམས་དབང་བསྐུར་བ་བཤད་པར་བྱ་སྟེ། 
དང་པོར་ལྷ་མོ་ལ་སོགས་པ་རྣམས་ཀྱིས་བུམ་པའི་དབང་བསྐུར་བར་བྱའོ། །ལྷ་མོ་བརྒྱད་རྣམས་ཀྱིས་ནི་བདུད་རྩིས་སོ། །
མཆོད་ཡོན་དང་ཞབས་བསིལ་བྱིན་ནས་བསྟོད་པ་དང་། སྔགས་ཀྱིས་བྱིན་གྱིས་བརླབ་པ་ནི། ཨོཾ་ཀ་ལ་ཤ་ཨ་བྷི་ནཱ་ཡ་ནཾ་སྣཱ་ནཾ། ཨོཾ་ཤཱུ་ནྱ་ཏཱ་ཨ་དྷིཥྛི་ཏེ་སྭ་ཧཱ། 
ཆུའི་དབང་བསྐུར་བ་བྱིན་པ་དང་། བདུད་རྩི་ལྔ་བྱིན་པ་ནི་ལྷ་མོ་རྣམས་ཀྱིས་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་འགྱུར་རོ། །
ལྷ་མོ་རྣམས་ཀྱིས་མེ་ཏོག་གི་ཆར་འབབ་པར་འགྱུར་རོ། །
གླ་རྩི་དང་དྲི་ཞིམ་པོ་ཡོངས་སུ་འཛིན་པར་འགྱུར་རོ། །
སྲེད་མེད་ཀྱི་བུ་ལ་སོགས་པས་བྱིན་གྱིས་རློབ་པར་འགྱུར་རོ། །
ལྷ་ཐམས་ཅད་ཀྱི་དམ་ཚིག་གིས་སྐྱོང་ཞིང་སྲོག་ལ་བབ་ཀྱང་གཏོང་བར་མི་འགྱུར་རོ། །
འདི་ནི་ནག་པོ་ཆེན་པོའི་རྒྱུད་ལས་ལྷ་དབང་བསྐུར་བའི་ལེའུ་སྟེ་ལྔ་པའོ།། །།
དེ་ནས་ཡང་རྡོ་རྗེ་འབྱུང་མོ་ལ་སོགས་པའི་ལྷ་མོ་གཙོར་གྱུར་པ་རྣམས་ཐེ་ཚོམ་སྐྱེས་ཏེ་ཡིད་མི་བདེ་བར་གྱུར་ནས། 
བཅོམ་ལྡན་འདས་ལ་ཐམས་ཅད་ཀྱིས་འདི་སྐད་ཅེས་གསོལ་ཏོ། །ཀྱེ་བཅོམ་ལྡན་འདས་ཐེ་ཚོམ་འདི་རྣམས་བསལ་དུ་གསོལ། །
འདི་ལྟར་ལེའུ་འདིར་བཤད་པའི་གར་གྱི་ཉམས་དགུ་དང་། གླུ་ཡིས་གྲུབ་པར་འགྱུར་བ་དེ་བདག་ཐེ་ཚོམ་མཆིས་ན། 
གླུ་དང་གར་གྱིས་དོན་ཇི་ལྟར་དུ་འགྱུར་བ་ལགས། 
ལྷ་ལ་དབང་བསྐུར་བ་ཉེ་བར་སྤྱོད་པ་ཇི་ལྟར་འགྱུར་བ་ལགས། 
ཞེ་སྡང་ལ་སོགས་པའི་ཕྱག་རྒྱས་ཇི་ལྟར་རྒྱས་འདེབས་པར་འགྱུར་བ་ལགས། 
ས་བོན་ཐམས་ཅད་སྔགས་ཀྱི་ལེའུ་ལས་བརྗོད་པ་ཇི་ལྟར་ལགས། 
ལྷ་མོའི་ས་བོན་ལ་ཐེ་ཚོམ་སྐྱེས་པ་གང་ལགས། 
གཟུགས་ཅན་གྱི་ས་བོན་གྱི་མཐུ་གང་ལགས། 
ཀྱཻ་བཅོམ་ལྡན་འདས་དམ་ཚིག་ཅན་རྣམས་ཀྱི་སྤྱོད་པ་གང་ལགས། བཅོམ་ལྡན་འདས་ཀྱིས་བཀའ་སྩལ་པ། ཨ་ཀོ་ཡི་གྷ་ཎ་པི་ཊ་ཊ་ཡི་ར་ཧཱ་ཧཱ་ཀཱ་རེ་མ་ཧཱ་ཀཱ་ལ། ཨུཙྪ་ལ་ཡ་ཡི་ཀཀྐོ་ལེ་གྷ་ཎ་ཌ་མ་རུ་བཛྲ་ཛི་ཡཱ་ཡི། ཀཱ་རུ་ཎེ་ཡཱ་ཡི། ན་རོ་ལི་ཡཱ་ཡི། 
ཏ་ཧིཾ་མ་ཧཱ་མཱཾ་ས་ནི་བ་བྷ་རེ་ཁཱ་ཧི་ཡཱ་ཡི། པི་བ་ཡི་མ་ཡ་ཎཱ་གྷཎྚེ། ཧ་རེ་ཀཱ་ལི་ཛྙཱ་ཛ་ར་པ་ཡི་ས་ཡི་བཱ་ཡི་ཡ་ཡཱ་ཡི། དུཾ་དུ་ཏ་ར་མཱ་ག་པ་ཨི་པཏྟེ། ཀ་སྟུ་ར་ཀཱ་ཏ་ཐ་རི་སིཧླ་ཙ་ཨུ་ས་མ་ལཱ་གཱ་ཡ་ཡཱ་ཡི། སི་ལི་ནི། བྷ་ར་མཱཾ་ས་ཀཱི་ཏ་ཧི་ལ་ཧི་ཡཱ་ཡི། ནཱ་ཊེ་གཱིཾ་ཏཾ་ཨེ་ཀོ་ན་མུ་ཡི། ལཱི་ལཱ་བྷ་ར་ཎ་མཱ་ལཱ་གྷ་རི་ཡཱ་ཡི། 
ཏ་ཧིཾ་པ་ཎི་ཡཱ་ཡི། ས་ཧཱ་གཱ་ཐི་ཎ་ཀུན་དུ་རུ་པ་ཡི་ཡཱ་ཡི། ཌཱ་མ་རུ་ནཱ་ད་ཨུཙྪ་ལི་ཡཱ་ཡི། གར་ནི་དཔལ་ནག་པོ་ཆེན་པོའི་རྣལ་འབྱོར་གྱིས་ཇི་ལྟར་བདེ་བའི་སྦྱོར་བས་སྐྱ་རེངས་ཤར་བ་དང་། བསམ་གཏན་ལ་ཆགས་པའི་སེམས་ཀྱིས་སོ། །
གོམས་པའི་རིགས་པའི་སེམས་ནི་སངས་རྒྱས་ཐམས་ཅད་ཀྱི་དེ་བཞིན་ཉིད་ཀྱི་རྣལ་འབྱོར་གྱི་མ་རྣམས་ལའོ། །གཞན་དུ་ནི་མ་ཡིན་ནོ། །
གར་དང་གླུ་འདི་དག་གིས་མཆོག་ཏུ་བདེ་བ་སྐྱེ་བར་འགྱུར་རོ། །
འདི་ཉིད་ཀྱིས་བདག་སྲུང་བ་དང་། ཚོགས་སྲུང་བ་དང་། 
བདུད་རྩི་ལྔ་དང་མཆོག་ཏུ་དགའ་བའི་དབང་དུ་གྱུར་པའི་སྔགས་བཟླས་པ་འདིས་འཇིག་རྟེན་དུ་ཚེགས་མེད་པར་བྱ་བ་བྱེད་པ་དེའི་ཕྱིར་དངོས་གྲུབ་རྟག་ཏུ་བླང་བར་བྱའོ། །
བར་དུ་གར་ཡང་བྱའོ། །
ཡང་ཡང་དུ་ཚོགས་ཀྱི་བདག་པོ་དེ་ཉིད་ལ་དང་པོར་བྱ་རྒོད་ཀྱི་དྲི་དང་། གཉིས་པ་དཔལ་སྲེད་མེད་ཀྱི་བུའི་དྲི་སྣའི་ཉེ་བར་དམིགས་པར་འགྱུར་རོ། །
གསུམ་པ་གླ་རྩིའི་དྲི་དང་། གུར་གུམ་ལ་སོགས་པའི་དྲི་སྣ་ཚོགས་མཉམ་པར་ལོངས་སྤྱོད་པར་འགྱུར་རོ། །
རྣལ་འབྱོར་དབང་ཕྱུག་གི་སའོ། །
དེའི་རྗེས་ལ་གླུ་བྱིན་གྱིས་བརླབས་པས་བུང་བའི་སྒྲ་ཉན་པ་དང་། ངང་པ་དང་། ཁུ་བྱུག་དང་། གོ་མཱ་ཡུ་དང་། 
གལ་ཏེ་གར་བྱེད་ན་ཐམས་ཅད་དང་སྒྲ་བཞིན་ནོ། །
དེ་ནས་ཀླུའི་ཚོགས་བྱིན་གྱིས་བརླབ་པ་ནི། 
ཕྱིའི་མིའམ་ཅི་དང་། སྲེད་མེད་ཀྱི་བུ་ལ་སོགས་པ་དག་ཚིག་རྣམས་ཀུན་དུ་སྤྱད་པར་བྱའོ། །
གྲོང་ཁྱེར་གྱི་མཐའ་འམ། སྐྱེད་མོས་ཚལ་ལམ། ནགས་ཚལ་དུ་ངེས་པར་མཚོན་པར་བྱའོ། །
ཕྱག་རྒྱ་ཐམས་ཅད་ཀྱི་ངེས་པར་དངོས་གྲུབ་ཏུ་འགྱུར་རོ། །
ལྷ་མོས་གསོལ་པ། ཀྱེ་བཅོམ་ལྡན་འདས་འཛམ་བུའི་གླིང་པའི་སེམས་ཅན་གྱི་དོན་བྱེད་པར་འདོད་པ་དང་། བཅུད་ལེན་བྱེད་པར་འདོད་པ་རྣམས་དེ་བཞིན་དུ་དབང་ལ་སོགས་པ་དེ་རྣམས་ཀྱི་ཐབས་ཀྱིས་ཇི་ལྟར་འབྱུང་བ་བསྟན་དུ་གསོལ། 
བཅོམ་ལྡན་འདས་ཀྱིས་བཀའ་སྩལ་པ། ལྷ་མོ་རྣམས་ཀྱི་ཕྱག་རྒྱ་བཞི་ཇི་ལྟ་བར་ཤེས་པར་བྱའོ། །
དེའི་རྗེས་སུ་ཐམས་ཅད་སྟོན་གྱིས། 
ཡང་ལྷ་མོས་གསོལ་པ། རིམ་པ་རྣམས་ཇི་ལྟར་ཡིད་ཆེས་པར་བཤད་པར་བྱེད། 
བཅོམ་ལྡན་འདས་སེམས་ཅན་རྣམས་ཀྱིས་དོན་ཐོབ་པར་བྱ་བའི་ཕྱིར་ཡིན་ནམ། 
ལྷ་མོ་ངས་ལེའུ་བརྒྱད་པ་ལ་སོགས་པ་བཤད་པར་བྱའོ། །
རིགས་རྣམ་པ་ལྔ་ལ་བཞུགས་ནས་གང་ཉི་མ་རེ་རེ་དེའི་འབྲས་བུ་དངོས་གྲུབ་ངེས་པར་འཐོབ་པར་འགྱུར་རོ། །
འདི་ནི་ནག་པོ་ཆེན་པོའི་རྒྱུད་ལས་སྤྱོད་པའི་ལེའུ་སྟེ་དྲུག་པའོ།། །།
དེ་ནས་ཐོག་མར་ཉེ་བར་མཁོ་བའི་མཆོད་པ་དང་། སྡིག་པ་བཤགས་པ་ལ་སོགས་པ་ཚངས་པའི་གནས་བཞི་བསྒོམས་ནས་ལྷག་མ་ཉིད། 
ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་བ་ཨཱཏྨ་ཀོ྅་ཧྃ་བྱས་ནས་སྒྱུ་མའི་སྤྱོད་པ་ཐམས་ཅད་སྦྱངས་ནས། 
ནག་པོ་ཆེན་པོ་ཞལ་གསུམ་པ། དབུ་སྐྲ་སེར་པོ་འབར་བ་གྱེན་དུ་བརྫེས་པ། 
སྐྲ་དང་སྨིན་མ་འབར་བ། མཆེ་བ་གཙིགས་ཤིང་རྒོད་པས་འཇིགས་པར་མཛད་པ། 
ཤིན་ཏུ་འཇིགས་པའི་ཞལ་དང་པོ་གནག་པ། གཡོན་དཀར་པོ། གཡས་ཀྱི་ཞལ་ལྗང་གུ། 
སྟག་གི་པགས་པ་གོས་སུ་གྱོན་པ། མིའི་མགོ་བོའི་ཕྲེང་བས་ཉེ་བར་འཕྱང་བ། 
ཐུང་ཞིང་གསུས་པ་འཕྱང་བ། ཀླུ་བརྒྱད་ཀྱི་རྒྱན་གྱི་གདེངས་ཀས་བརྒྱན་པའོ། །
ཕྱག་བརྒྱད་པ་གཡས་གཡོན་གྱི་དང་པོ་གཉིས་ཀྱིས་ལྷ་མོ་ལ་འཁྱུད་པ། 
གཉིས་པ་གྲི་གུག །གསུམ་པ་རྡོ་རྗེ། བཞི་པ་ཌཱ་མ་རུ། 
ཕྱག་གཡོན་ན་ཁྲག་གིས་བཀང་བའི་ཐོད་པ། གསུམ་པ་ན་དྲིལ་བུ། བཞི་པ་ན་ཐོ་བ། 
རོ་ལ་ཞོན་པ། ཞབས་གཡོན་བརྐྱང་བས་གནས་པ། 
རྣལ་འབྱོར་མ་བཞིས་ཡོངས་སུ་བསྐོར་བ། 
ཤར་ཕྱོགས་ཀྱི་སྣམ་བུ་ལ་ཙཎྜི་སྭ་རི་ཕྱག་ན་གྲི་གུག་དང་ཐོད་པ་བསྣམས་པ། 
ཁ་དོག་དཀར་མོ་སྐྲ་གྲོལ་བ། མཆེ་བ་གཙིགས་ཤིང་འཇིགས་པར་མཛད་པ། 
ལྷོའི་སྣམ་བུ་ལ་ཙརྩི་ཀཱ་ཁ་དོག་ནག་མོ། གཅེར་བུ་སྐྲ་སིལ་བུ། ལག་པས་གྲི་གུག་དང་ཐོད་པ་བསྣམས་པ། 
ཞབས་གཡོན་བརྐྱང་བས་གནས་པ། མཆེ་བ་གཙིགས་པ་ལ་སོགས་པ་འཇིགས་པར་བྱེད་པའོ། །
ནུབ་ཀྱི་འཕར་མ་ལ་ཀཱ་ལི་ཀཱ་ཁ་དོག་ནག་པོ་མདུང་རྩེ་གསུམ་པ་དང་ཐོད་པ་བསྣམས་པ། སྐྲ་སིལ་བུ། ཐམས་ཅད་སྔ་མ་སྨོས་པ་བཞིན་ནོ། །
བྱང་དུ་རིགས་ཀྱི་དབང་ཕྱུག་མ་ལག་པ་གྱེན་དུ་བརྐྱང་སྟེ། གཡོན་པ་ན་ཐོད་པ་ཁ་དོག་ལྗང་གུ། 
ལྷག་མ་ཐམས་ཅད་སྔ་མ་བཞིན་ནོ། །
ལྷ་མོ་ཐམས་ཅད་སྤྱན་གསུམ་པ། 
ལྷ་མོ་བཞིས་ཡོངས་སུ་བསྐོར་བའི་བཅོམ་ལྡན་འདས་ལྷ་མོ་ལ་འཁྱུད་པ། ལྷན་ཅིག་སྐྱེས་པའི་ཁ་སྦྱོར་ལ་མངོན་པར་གནས་པ། 
སྦྱོར་བ་དེ་དག་སྤྱོད་པའི་རྣལ་འབྱོར་གྱིས་ཕྱག་བརྒྱད་པ་བཞེངས་པའོ། །
དང་པོ་ཧཱུྃ་ལས་འོད་བྱུང་བས་ཁམས་གསུམ་ན་གནས་པའི་ལྷ་དང་། བླ་མ་དང་། སངས་རྒྱས་དང་། བྱང་ཆུབ་སེམས་དཔའ་རྣམས་སྤྱན་དྲངས་ལ། 
ཨོཾ་ཤཱུ་ནྱ་ཏཱ་ལ་སོགས་པས་འགྲོ་བ་ཐམས་ཅད་རང་བཞིན་མེད་པར་བསྒོམས་ནས་ཧཱུྃ་གི་ས་བོན་ལས་འོད་ཟེར་བྱུང་ནས་དེས་བཀུག་པའོ། །
ཕྱི་ནས་རྡོ་རྗེ་དྲ་བ་རྣམ་པར་བསྒོམ་པར་བྱའོ། །
རྟག་ཏུ་རྣལ་འབྱོར་པ་ཞལ་བཞི་པ། 
དང་པོ་ནག་པོ། གཡས་པ་དམར་པོ། གཡོན་པ་དཀར་པོ། རྒྱབ་ཕག་གི་གདོང་པ། 
ཞབས་བཞི་པ། གཡོན་བརྐྱང་བས་གནས་པ། 
ཁ་དོག་ནག་པོ། གསུས་པ་འཕྱང་བ། 
ཞལ་རེ་རེ་ལ་སྤྱན་གསུམ་གསུམ་པ། དབུ་སྐྲ་གྱེན་དུ་བརྫེས་པ། ཨག་ཚོམ་འབར་བ། 
ལྷག་མ་སྔ་མ་བཞིན་ནོ། །
ཕྱག་བཅུ་གཉིས་པ། 
ཕྱག་གཡས་གཡོན་དང་པོ་གཉིས་ཀྱིས་ལྷ་མོ་ལ་འཁྱུད་པ། བཅོམ་ལྡན་འདས་ཀྱི་མཆེ་བས་ལྷ་མོའི་མཆུ་བཙིར་བ། 
གཡོན་གཉིས་པ་ན་རྔ་མ་དཀར་པོ། གསུམ་པ་ན་རྩེ་གསུམ་པ། བཞི་པ་ན་ཐོད་པ། ལྔ་པ་ན་གླང་པོ་ཆེའི་པགས་པ་དང་། དྲུག་པ་ན་ལོག་འདྲེན་གྱི་མཆེ་བ། 
གཡས་ཀྱི་གཉིས་པ་ན་གྲི་གུག །གསུམ་པ་ན་རྡོ་རྗེ་རྩེ་གཅིག་པ། བཞི་པ་ན་ཐོ་བ། ལྔ་པ་ན་གླང་པོ་ཆེའི་པགས་པ། དྲུག་པ་ན་རྡོ་རྗེ། 
མ་ཧེ་ལ་ཞོན་པ། བདུད་ཐམས་ཅད་ཞབས་ཀྱིས་མནན་པ། 
ལྗགས་འདྲིལ་བ། ཁྲག་འཛག་པ། ཞལ་ཁ་སྦྱོར་དུ་བྱེད་པས་གནས་པ། 
ལྷག་མ་སྔ་མ་བཞིན་ནོ། །
རྣལ་འབྱོར་མ་བཞིས་ཡོངས་སུ་བསྐོར་བ། གླུའི་མཆོད་པ་ཉེ་བར་ལོངས་སྤྱོད་པ་རྣམས་དང་། ཕེཾ་གྱི་སྒྲ་ཆེན་པོ་སྒྲོགས་པ། 
གད་མོ་ཆེན་པོ་རྒྱུན་མི་འཆད་པར་འབྱུང་བའི་ལྷ་མཆོག་ཏུ་དགའ་བའི་རང་བཞིན་ཅན་གྱི་ཀཱི་ལི་ཀཱི་ལའི་སྒྲ་དང་ལྡན་པ། 
འཇིག་རྟེན་པ་རབ་ཏུ་ཞི་བའི་དོན་དུ་འགྲོ་བ་འདི་རྣམས་དགའ་བ་ཆེན་པོའི་རིམ་པའི་མགོན་པོ་ནི་ཧི་ལི་ཀཱི་ལིའི་སྔགས་ཀྱི་ཕྲེང་བ་དང་ལྡན་པའོ། །བུད་དྷའི་བསྟན་པ་དང་ལྡན་པ། 
ཕྱག་བཞི་པ་བཞེངས་པ་བཤད་པ་ནི་བཅོམ་ལྡན་འདས་ཀྱིས་དངོས་གྲུབ་ཐམས་ཅད་ཀྱི་དོན་དང་། 
བགེགས་ཉེ་བར་ཞི་བར་བྱེད་པ་ལ་ཞལ་གཅིག་ཕྱག་བཞི་པ། 
སྐུ་མདོག་ནག་པོ། མཆེ་བ་རྣམ་པར་གཙིགས་ཤིང་འཇིགས་པར་བྱེད་པ། ལྟོ་འཕྱང་བ། 
དབུ་སྐྲ་ཁམ་པ་གྱེན་དུ་བརྫེས་པ། ཨག་ཚོམ་ཁམ་སེར། 
ཀླུ་བརྒྱད་ཀྱི་རྒྱན་གྱིས་བརྒྱན་པ། རོའི་གདན་ལ་བཞུགས་པ། རྒྱབ་སྟག་ལ་སྙེས་པ། 
ཧཱུྃ་ལས་བསྐྱེད་པ་ཕྱག་བཞི་པ། 
གཡས་ན་རྩེ་གསུམ་དང་ཐོ་བ། གཡོན་ན་གྲི་གུག་དང་ཐོད་པ། ཕེཾ་གྱི་སྒྲ་འབྱིན་པ། 
ཕྱོགས་གཉིས་སུ་རྣལ་འབྱོར་མ་གཉིས་གནས་པ་བསྒོམ་པར་བྱའོ། །
བགེགས་ཐམས་ཅད་ཞི་བར་བྱ་བའི་དོན་དུ་ཕྱག་དྲུག་པ་བཞེངས་པ་བཤད་པ། 
གསུམ་པ་མཆོག་ཏུ་དགའ་བའི་རང་བཞིན་ཅན། སངས་རྒྱས་ཀྱི་བསྟན་པ་ལ་ཉེ་བར་ཕན་པར་བྱེད་པ། སྡིག་པ་ལ་སོགས་པ་ཡོངས་སུ་སྤོང་བ། 
དང་པོ་སྟོང་པ་ཉིད་ལ་སོགས་པ་ཡོངས་སུ་བསྒོམས་ནས་རྣལ་འབྱོར་པས་དང་པོར་རྡོ་རྗེ་གུར་གྱི་སྦྱོར་བ་བྱའོ། །
དེ་དང་དུས་མཉམ་དུ་ཧྲཱིཿའི་ས་བོན་ལས་ལངས་པའི་ལྷའོ། །
སེང་གེའི་སྟེང་ན་གནས་པ། ཞལ་གསུམ་པ། 
དང་པོ་སྤྲིན་ནག་པོའི་མདོག །གཡས་དཀར་ལ་གཡོན་ལྗང་བ། 
མི་བརྟན་པའི་ཡན་ལག་ཅན། མཆེ་བ་གཙིགས་ཤིང་འཇིགས་པ། 
སྐྲ་དམར་པོ་གྱེན་དུ་བརྫེས་པ། སྤྱན་གསུམ་པ། ཀླུ་བརྒྱད་ཀྱིས་བརྒྱན་པ། 
གཡས་ན་གྲི་གུག་ཐོ་བ་ཌཱ་མ་རུ། 
གཡོན་ན་ཐོད་པ་རྩེ་གསུམ་རལ་གྲི། 
གཏུམ་པའི་དབང་ཕྱུག་མ་དང་། ཀ་ལིང་ཀ་དང་། རིགས་ཀྱི་དབང་ཕྱུག་མ་དང་། ཙརྩི་ཀཱ་བཞི་རྣམས་ཀྱིས་བསྐོར་བ་ནི་ཁ་སྦྱོར་གྱི་རྣལ་འབྱོར་གྱིས་གནས་པ། 
ལྷ་མོ་བཞིར་གནས་པ་ཐམས་ཅད་ཀྱིས་ཡང་དག་པར་བསྐུལ་ནས་ལངས་པ། འབྱུང་བ་ལྔ་ལས་ཡང་དག་པར་བཞེངས་པ། ཐམས་ཅད་ཀྱི་མིང་གིས་བསྐོར་བ། 
ལྷ་མོས་གསོལ་པ། ཀྱཻ་བཅོམ་ལྡན་འདས་རང་གི་ལྷའི་གཟུགས་ཀྱིས་འགྲོ་བའི་དངོས་གྲུབ་ཀྱི་མཚན་ཉིད་ཇི་ལྟར་ཤེས། 
བཅོམ་ལྡན་འདས་ཀྱིས་གསུངས་པ། ལྷ་མོ་ཨུ་མཱའི་རྣལ་འབྱོར་གྱི་བདག་ཉིད་དང་། དཔལ་ནག་པོ་ཆེན་པོའི་སྐྱེ་བོ་ལ་སོགས་པའི་དོན་དུ་སྐད་ཅིག་དང་ཅིག་ཤོས་གཞན་དང་གཞན་དུ་གང་བཀག་པ་དེ་ལ་དངོས་གྲུབ་མི་འཇུག་གོ། །
དང་པོ་གོམས་པའི་དུས་སུ་དངོས་གྲུབ་ཀྱི་མཆོག་གི་གནས་བརྟག་པར་བྱ་སྟེ། 
གང་དུ་གྲུབ་པའི་གནས་དེའམ། སྔགས་པ་རང་གི་ཁྱིམ་མམ། ཐང་སྟོང་ངམ། ཕྱི་རོལ་བླ་གབ་མེད་པའམ། 
དབེན་པའི་ཕྱོགས་སམ། དེར་མཉམ་པར་གཞག་སྟེ། ཁང་སྟོང་དུ་རྟག་ཏུ་བསྒོམ་པར་བྱའོ། །
ཕྱག་བཅུ་དྲུག་པ། རྣལ་འབྱོར་མ་བརྒྱད་ཀྱིས་བསྐོར་བ། ཡང་དག་པར་ལྡན་པ་དེའི་འཁོར་རྣམས་སྲེད་མེད་ཀྱི་བུ་ལ་སོགས་པས་ཀྱང་ཡོངས་སུ་གང་བ་བསྒོམ་པར་བྱའོ། །
དངོས་གྲུབ་བསྒྲུབ་པ་ཞེས་ངས་བསམ་པར་བྱའོ། །རིགས་ལྔ་ལ་བཞུགས་པ། ཤེས་རབ་ཀྱིས་ཀྱང་མཉམ་པར་སྦྱོར་བའོ། །
རྣལ་འབྱོར་པས་རྟག་ཏུ་བཟའ་བ་ནི་ཤ་ཆེན་ནམ། བ་ལང་དང་། ཁྱི་དང་། མི་ལ་སོགས་པ་ཤ་ལྔ་དང་། བདུད་རྩི་ལྔ་རྣམས་རྟག་ཏུ་བཟའ་བར་བྱའོ། །
འདིར་དངོས་གྲུབ་འདོད་པའི་རྣལ་འབྱོར་པ་རྣམས་ཀྱིས་དངོས་གྲུབ་སྒྲུབ་བོ། །
གང་རིགས་ལྔ་ལ་གནས་པས་བ་སེར་སྐྱའི་ཤ་བཟའ་བར་བྱའོ། །
དེ་ནས་བདག་གི་སེམས་ཀྱིས་ནག་པོ་ཆེན་པོ་བསྒོམ་པར་བྱའོ། །རྣལ་འབྱོར་པས་ཕྱག་བཅུ་དྲུག་པ། རྟག་ཏུ་དེ་ཉིད་ཀྱིས་བྱེད་པ་བརྗོད་པར་བྱའོ། །
གང་དང་གང་དུ་ཕྱག་གཉིས་པ་བསྒོམས་པས་དངོས་གྲུབ་ཐམས་ཅད་བསྒྲུབ་པའི་དོན་ནོ། །
ཕྱག་རྒྱ་བསྒྲུབ་པ་རབ་ཏུ་འབད་པ་ཡིས་ཕྱི་ནས་དུས་འདིར་དངོས་གྲུབ་ཐམས་ཅད་ངེས་པའོ། །
དངོས་པོ་བསྒོམ་པ་བསྒོམ་པ་མེད་པའོ། །རྟག་ཏུ་དངོས་གྲུབ་ཀྱི་ཡེ་ཤེས་ཉེ་བར་འཐོབ་པའོ། །
གང་དངོས་གྲུབ་ཐོབ་པའི་རྣམ་པ་ཇི་ལྟར་འགྱུར། 
དེ་ནས་དང་པོ་མཆོད་པ་ཉེ་བར་བྱ་སྟེ། དྲི་སྣ་ཚོགས་པ་ལ་སོགས་པ་སྤོས་དང་མེ་ཏོག་ཕྲེང་བ་ལ་སོགས་པའོ། །
སྙིང་གར་ཧཱུྃ་ཡིག་བལྟས་ལ་མཆོད་པ་ལ་སོགས་པ་བྱས་ནས་མདུན་དུ་བལྟ་བར་བྱའོ། །
སྡིག་པ་བཤགས་པ་ལ་སོགས་པ་བྱས་ནས་ཚངས་པའི་གནས་བཞི་བསྒོམ་པར་བྱའོ། །
ལག་པ་ལ་དགོད་པ་ལ་སོགས་པ་བྱ་སྟེ། 
ལག་པ་གཡས་ལ་ཨོཾ་གཡོན་པ་ལ་ཨཾ། གནས་རྣམས་སུ་བྱིན་གྱིས་བརླབ་པ་ནི། 
ཨོཾ་ཐ་མུ་ཨཱཿཧཱུྃ། 
མིག་ཏུ་ཀྵི། རྣ་བ་གཡོན་པ་ལ་ཨ། རྣ་བ་གཡས་པ་ལ་ཨཱ། སྣ་ལ་ཏྲཾ། ལྕེ་ལ་ཧྲཱིཿ རྐང་པ་གཉིས་ལ་བཾ་བཱཾ། 
རྡོ་རྗེ་ལ་ཧཱུྃ། ཕྱིན་ནས་ལུས་ངག་ཡིད་བྱིན་གྱིས་བརླབ་པར་བྱའོ། །ཨོཾ་ཧཾ་ཧཱུྃ། 
སྙིང་ཀར་ཧཱུྃ། མགྲིན་པར་ཨོཾ། སྤྱི་གཙུག་ཏུ་ཧཾ། 
གཞལ་ཡས་ཁང་རྟ་བབས་བཞི་དང་ལྡན་པ། གྲུ་བཞི་པ། སེང་གེའི་གདན་ཡོངས་སུ་བསྒོམ་པར་བྱའོ། །སྟོང་པ་ཉིད་དུ་བསྒོམ་པར་བྱའོ། །
ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་བ་ཨཱཏྨ་ཀོ྅་ཧཾ། ཇི་ལྟར་གྱུར་པ་དེ་ནས་བལྟ་བར་བྱ་སྟེ། པི་བང་དང་། རྔ་བྲན་དང་། གླིང་བུ་དང་། 
ཏིང་ཏིང་ཤག་དང་། གར་དང་། གླུ་དང་། རྔ་སྒྲ་དང་། སྲེད་མེད་ཀྱི་བུ་ལ་སོགས་པས་ཧཱུྃ་གི་ཡི་གེ་བསམ་པར་བྱའོ། །
རྡོ་རྗེ་གུར་བཅིངས་པ་ལ་སོགས་པ་མ་ལུས་པ་སྔར་བཞིན་བྱའོ། །
ལྷ་མོས་གསོལ་པ། ཀྱེ་བཅོམ་ལྡན་འདས་བཞེངས་ལ་སེམས་ཅན་གྱི་དོན་མཛོད་ཅིག །
ཅིའི་ཕྱིར་སྟོང་པ་ཉིད་དུ་སེམས། 
སྟོང་པ་ཉིད་ཀྱི་ཏིང་ངེ་འཛིན་ལ་མ་ཞེན་པར་གང་སེམས་ཅན་འཛམ་བུའི་གླིང་པ་རྣམས་ལ་གཟིགས་ཤིང་དངོས་གྲུབ་སྣ་ཚོགས་པ་རྣམས་བྱིན་ཅིག །
བཅོམ་ལྡན་འདས་ཀྱིས་ལྷ་མོ་མ་ལུས་པ་ལ་གསུངས་པ། ལྷ་མོ་ཆེན་མོའི་བདག་ཉིད་ལྟོས་ཤིག་ལྟོས་ཤིག །
དཔལ་ནག་པོ་ཆེན་པོ་མཆོག་ཏུ་དགའ་བའི་རང་བཞིན་ནམ་མཁའི་རང་བཞིན་རྣམས་ཞལ་བཞི་པ་ཧཱུྃ་ལས་བསྐྱེད་པ། 
དང་པོའི་ཞལ་ནག་པོ། གཡོན་ལྗང་གུ། གཡས་དམར་པོ། རྒྱབ་མ་ཧིཥའི་གདོང་པ་ཅན། 
མཆེ་བ་གཙིགས་ཤིང་འཇིགས་པར་བྱེད་པ། འཇིགས་པ་ཆེན་པོའི་ང་རོ་ཤིན་ཏུ་དྲག་པ། 
འཇིགས་པ་ཡང་ཤིན་ཏུ་འཇིགས་པར་བྱེད་པ། 
སྨ་ར་སེར་པོ་དང་། སྐྲ་སེར་པོ་གྱེན་དུ་བརྫེས་པ། 
ཞལ་རེ་རེ་ལ་ཡང་སྤྱན་གསུམ་གསུམ་པ། སྐྲ་ཤིན་ཏུ་གྱེན་དུ་བསྒྲེང་བ། 
འོད་ཟེར་དང་ལྡན་པ། ཀླུ་འཇོག་པོས་དཀྲིས་པ། 
ཞབས་བཞི་པ། མ་ཧི་ཥ་འོག་ཏུ་གནོན་པ། 
ཕྱག་བཅུ་དྲུག་པ། 
གཡས་གཡོན་གྱི་དང་པོ་གཉིས་ཀྱིས་ལྷ་མོ་ལ་འཁྱུད་པ། ཞབས་གཡས་བརྐྱང་བས་གནས་པ། བདུད་བཞི་ཡང་དག་པར་མནན་པ། 
གཡས་ཀྱི་གཉིས་པ་ན་གྲི་གུག །གསུམ་པ་ན་ཐོ་བ། བཞི་པ་ན་རྔ་མ་དཀར་པོ། ལྔ་པ་ན་གཤིན་རྗེའི་དབྱུག་པ། དྲུག་པ་ན་རྡོ་རྗེ། བདུན་པ་ན་ལོག་འདྲེན་གྱི་མཆེ་བ། 
བརྒྱད་པ་ན་གླང་པོ་ཆེའི་པགས་པ། གཡོན་གྱི་གཉིས་པ་ན་ཁྲག་གིས་བཀང་བའི་ཐོད་པ། གསུམ་པ་ན་རྩེ་གསུམ་པ། བཞི་པ་ན་རྔེའུ་ཆུང་། ལྔ་པ་ན་རྡོ་རྗེ། དྲུག་པ་ན་དྲིལ་བུ། 
བདུན་པ་ན་མ་ཧེའི་མགོ། བརྒྱད་པ་ན་གླང་པོ་ཆེའི་པགས་པ་ལྟོ་འཕྱང་བ། སྟག་གི་པགས་པས་རྐེད་པ་དཀྲིས་པ། རིགས་ཅན་གྱིས་དཔུང་པ་བརྒྱན་པ། 
མགོ་བོའི་ཕྲེང་བའི་དོ་ཤལ་འཕྱང་བ། 
རྐེད་པ་དང་མགྲིན་པ་ལ་སོགས་པ་རྣམས་ལ་དགའ་བོ་དང་། ནོར་རྒྱས་ལ་སོགས་པ་རྣམས་ཀྱིས་ཡོངས་སུ་བརྒྱན་ཞིང་། ཀླུ་ཐམས་ཅད་ཀྱིས་བརྒྱན་པ། 
མཁའ་འགྲོ་མ་བརྒྱད་ཀྱིས་ཡོངས་སུ་བསྐོར་བ། སྲེད་མེད་ཀྱི་བུ་ལ་སོགས་པ་རྣམས་ཀྱི་ཞབས་ལ་འཇུས་ནས་ཕྱག་བྱེད་པ། 
ཕེཾ་གྱི་སྒྲ་ཆེན་པོ་ཡོངས་སུ་སྒྲོགས་པ། ཀཱི་ལི་ཀཱི་ལའི་སྒྲ་དང་ལྡན་པ། འབྲུག་གི་སྒྲ་སྒྲོགས་པ། ཧ་ཧཱ་ཧི་ཧཱི་ཧེ་ཧཻ་ཧོ་ཧཽ་སྒྲ་རབ་ཏུ་འབྱུང་བ། 
ཤར་གྱི་འཕར་མ་ལ། གཏུམ་པའི་དབང་ཕྱུག་མ། ཙོཾ་གྱི་ས་བོན་ལས་བསྐྱེད་པ། 
ཕྱག་གཉིས་ཀྱིས་གྲི་གུག་དང་ཐོད་པ་འཛིན་པ། 
མགོ་བོའི་ཕྲེང་བའི་དོ་ཤལ་ཅན་ཁ་དོག་དཀར་མོ་མཆེ་བ་རྣམ་པར་གཙིགས་ཤིང་འཇིགས་པར་བྱེད་པ། 
ལྷོའི་འཕར་མ་ལ་ཙརྩི་ཀཱ་ཁ་དོག་ནག་མོ་ཀྃ་གི་ས་བོན་ལས་བསྐྱེད་པ། 
ཕྱག་གཉིས་ན་གྲི་གུག་དང་ཐོད་པ་འཛིན་པ། 
ལྷག་མ་སྔར་བཞིན། 
ནུབ་ཀྱི་འཕར་མ་ལ་ཀཱ་ལི་ཀཱ། 
ལྃ་གྱི་ས་བོན་ལས་བསྐྱེད་པ་གཡས་གཡོན་ན་རྩེ་གསུམ་པ་དང་ཐོད་པ། 
ལྷག་མ་རྣམས་སྔར་བཞིན་ནོ། །
བྱང་དུ་རིགས་ཀྱི་དབང་ཕྱུག་མ། 
རྃ་གྱི་ས་བོན་ལས་བསྐྱེད་པ་ཁ་དོག་སེར་མོ། གཡས་པ་གྱེན་དུ་བསྒྲེང་བ། གཡོན་པ་ན་ཐོད་པ་ཐོགས་པ། 
ལྷག་མ་ནི་སྔ་མ་བཞིན་ནོ། །
ལྷ་མོ་ཐམས་ཅད་སྤྱན་གསུམ་པ། མགོ་བོའི་ཕྲེང་བ་རབ་ཏུ་འཕྱང་བ། ཀླུ་བརྒྱད་ཀྱིས་ཡང་དག་པར་བརྒྱན་པ། 
རོའི་སྟེང་ན་ཞབས་གཡོན་བརྐྱང་བས་གནས་པ། 
དེ་བཞིན་དུ་གཅེར་བུ་སྐྲ་སིལ་བུ་འཇིགས་པར་བྱེད་པ། 
ཕྱིའི་སྣམ་བུ་ལ་ཆོམ་རྐུན་མ་ལག་པ་རྔ་མ་བཟུང་བ་ཁ་དོག་ནག་མོ། 
ཙྃ་གྱི་ས་བོན་ལས་བསྐྱེད་པ། 
ལྷག་མ་སྔར་བཞིན་ནོ། །
ལྷོའི་སྣམ་བུ་ལ་ལན་ཚྭ་ནི་ཁ་དོག་ལྗང་གུ། 
ཙྃ་གྱི་ས་བོན་ལས་བྱུང་བ། ལག་པས་སྤོས་ཁང་བཟུང་བ། 
ནུབ་ཏུ་དགའ་ཆེན་མོ་མྃ་གྱི་ཡི་གེ་ལས་བསྐྱེད་པ་ཁ་དོག་དམར་མོ། ལག་པ་རྡོ་རྗེ་དང་དྲིལ་བུ་ཐོགས་པ། 
བྱང་དུ་དགའ་བའི་དབང་ཕྱུག་མ་ནྃ་གྱི་ཡི་གེ་ལས་ཡོངས་སུ་རྫོགས་པ། 
ཁ་དོག་སེར་མོ། ལྷག་མ་སྔར་བཞིན་ནོ། །
ལྷ་མོ་ཨུ་མཱས་གཙོ་བོ་ལ་འཁྱུད་པ་ཁ་དོག་དཀར་མོ་ཕྱག་བཞི་པ་དགའ་བ་ཆེན་པོས་གནས་པ། 
དེ་བཞིན་དུ་མཆེ་བ་རྣམ་པར་གཙིགས་པ། ལྷག་མ་སྔར་བཞིན་ནོ། །
ཕྱག་རྒྱ་ཤིན་ཏུ་དགའ་བས་གནས་པ། 
སངས་རྒྱས་རྣམས་ཀྱིས་སྔགས་གསལ་བར་བཤད་པར་བྱ་སྟེ། དངོས་གྲུབ་སྣ་ཚོགས་མཆོག་ཏུ་སྟེར་བའི་ཕྱིར། 
དཔལ་སེམས་ཅན་རྣམས་ལ་ཆགས་པས་སེམས་ཅན་རྣམས་ལ་ཕན་པ་དང་མི་ཕན་པའི་རྣམ་པ་མི་སྤྱོད་པས་དགའ་བ་ཆེན་པོར་གནས་པའི་སྒྲུབ་པ་པོས་བརྒྱད་དམ་བཅུ་འམ་བཅུ་གཉིས་ལ་བསྒོམ་པར་བྱའོ། །
གང་རྣལ་འབྱོར་པ་ཆང་དང་གོ་ཀུ་ད་ཧ་ན་ལ་སོགས་པ་བདུད་རྩི་ལྔ་དང་། 
ཡང་དག་པར་ལྡན་པས་སྤྱད་པར་བྱའོ། །རྟག་ཏུ་བཏུང་བ་ཁྲག་གིས་བྱའོ། །
གལ་ཏེ་ཐེ་ཚོམ་ཟ་ན་སྐྱེ་བར་མི་འགྱུར་རོ། །
གང་གིས་འབད་པ་ཆེན་པོས་བསྙེན་པ་བྱས་ནས་དངོས་གྲུབ་ངེས་པར་འབྱུང་ཞིང་དེས་ཡུན་མི་རིང་བར་འཇོམས་པར་འགྱུར་རོ། །
གསང་བའི་རིགས་ལ་གནས་ན་དེ་བཞིན་དུ་ལས་བྱའོ། །
ཇི་ལྟར་གསལ་བར་མི་འགྱུར་རོ། །
གལ་ཏེ་གང་གིས་གསལ་བར་བྱས་ན་ནི་དེ་དངོས་གྲུབ་ཏུ་མི་འགྱུར་རོ། །
ཆེན་པོར་མི་གསལ་བར་བསམ་པར་བྱའོ། །
ལྷ་མོས་གསོལ་པ། ཀྱེ་བཅོམ་ལྡན་འདས་དགོངས་པའི་སྐད་ནི་ཇི་ལྟར་གསུངས། 
དེ་ཁོ་ན་ཉིད་ཇི་ལྟ་བ་བཞིན་ཉན་པར་འཚལ་ལོ། །
བཅོམ་ལྡན་འདས་ཀྱིས་བཀའ་སྩལ་པ། དགོངས་པའི་སྐད་ནི་ཇི་ལྟ་བར་རྒྱས་པར་ཆང་ལ་སྟོབས་ཅན་ཞེས་བྱ། 
ཤ་ལ་བ་ལ་ཞེས་སོ། །
སྐད་ཆེན་མི་ཡིས་མ་རྟོགས་པར་བྱའོ། །དངོས་གྲུབ་ཐོབ་པར་ཤེས་པར་བྱ་བའི་ཕྱིར། རིགས་ཅན་ལྔ་རབ་ཏུ་གསལ་བར་བཤད་པར་བྱ་སྟེ། 
གཡུང་མོ་རྡོ་རྗེའི་རིགས་ལས་བྱུང་བ་དང་། 
གར་མཁན་མ་པདྨའི་རིགས་ལས་བྱུང་བ་དང་། 
བྲམ་ཟེ་མོ་རིན་པོ་ཆེའི་རིགས་ལས་བྱུང་བ་དང་། 
ཚོས་མཁན་མ་ལས་ཀྱི་རིགས་ལས་ཡང་དག་པར་སྐྱེས་པ་དང་། 
རྒྱལ་རིགས་མོ་སྐུའི་རིགས་ལས་བྱུང་བའོ། །
ཕྱག་རྒྱ་འདི་ནི་རང་གི་དངོས་གྲུབ་སྟེར་བ་དང་། 
དེ་འདི་དག་རྣམས་ལ་བུད་མེད་རྣམས་ཀྱིས་རྡོ་རྗེ་དཀར་པོ་འཛིན་པ་སྔགས་པས་ངེས་པར་དེ་ཡིས་རབ་ཏུ་མཆོད་པ་དང་། རྟག་ཏུ་བཏུང་བར་བྱའོ། །
ཀྱཻ་ལྷ་མོ་ལ་བཤད་པ་དེ། 
འདི་ལྟར་གང་ཁྱོད་སྙིང་རྗེ་དང་ལྡན་པས་ཐམས་ཅད་དུ་གུས་པ་ཆེན་པོའི་བདག་ཉིད་ཀྱིས་ཡོངས་སུ་གཟུང་བར་བྱའོ། །
སྐད་གཞན་གྱིས་ངོ་མཚར་བ་དང་། མི་གང་དབང་མ་བསྐུར་བ་དང་། སྐད་འདིས་དཔལ་ནག་པོ་ཆེན་པོའི་དབང་མ་བསྐུར་བ་ལ་རབ་ཏུ་བཤད་ན། དེ་ཉི་མ་བདུན་གྱིས་འཆི་བར་འགྱུར་རོ། །
གལ་ཏེ་མ་ཤི་ན་ཡང་ན་བ་དང་། ཚེ་ཐུང་བ་དང་། པོ་ཏི་མིག་གིས་མི་མཐོང་བར་འགྱུར་རོ། །
དབང་མ་བསྐུར་བ་དང་། བརྫུན་དུ་སྨྲ་བ་དང་། མི་གུས་པའི་མི་དེ་རྣམས་རྣལ་འབྱོར་མ་དང་། མཁའ་འགྲོ་མ་ཐམས་ཅད་དང་། ལྷ་རྣམས་འཁྲུག་པར་འགྱུར་རོ། །
ལྷ་མོ་གང་དང་གང་དུ་ངས་བཤད་པ་ཐམས་ཅད་མ་ལུས་པ་འབད་པ་ལ་ངས་བྱིན་གྱིས་བརླབ་བོ། །དངོས་གྲུབ་ཆེན་པོ་བརྒྱད་འགྲུབ་བོ། །རྒྱུད་ཐམས་ཅད་ཀྱི་གླེང་གཞི་རྒྱུད་འདིར་སྨྲས་པ། 
དེའི་ཕྱིར་དབང་བསྐུར་བའི་མིས་ཀློག་པའམ་འདྲི་བས་དངོས་གྲུབ་འགྲུབ་བོ། །
རྗེ་བཙུན་བྲི་བར་བྱ་སྟེ། 
སོར་བཅུ་དྲུག་ཙམ་གྱི་ཚད་ཙམ། རྒྱ་སྐྱེགས་ཀྱི་ཁུ་བའམ། སེན་རྩིའམ། དྲི་སྣ་ཚོགས་ཀྱིས་བསྲེས་ཏེ། 
ནིམ་པའི་ཤིང་གི་སྨྱུག་གུས་གྲོ་ག་ལ་གཟུགས་བརྙན་ཇི་ལྟ་བར་བྲིས་ནས་རས་དམར་པོའམ་དུར་ཁྲོད་ཀྱི་རས་ལ་བརྟེན་ནས་ལག་པ་བྱིན་གྱིས་བརླབ་པ་ལ་སོགས་པ་བསྒོམ་པར་བྱ་སྟེ། 
ཡང་ན་ནིམ་པའི་ཤིང་ལ་བྱས་པ་ལ་རྟག་ཏུ་ཡང་དག་པར་བསམ་པར་བྱའོ། །ལྷ་མོས་གསོལ་པ། ཀྱཻ་བཅོམ་ལྡན་འདས་ཁྱོད་ཉོན་ཅིག །བཞེངས་ཤིག་བདག་གིས་འདི་བསྐུལ་ནས་ནག་པོ་ཆེན་པོའི་བདག་ཉིད། 
ཨུ་ཊ་ཋི་ཡ། བྷ་རཱ་ཊོ། ཀཱ་རུ་ཎ་མ་ནྱ། ནཱ་ཙཱ་མི་ཧ་ཝུཾ་དེ་བི། ཨི་ཐི་ཏ་ཀཱི་ས་ཀ་རི་བ་མ་ཡི་ཛ་མ་ཡི་ཏུ་ཧཱུྃ་པུཙྪ་སི་ཀཱ་ཛཱ་ཛ་ཏ་ག་ཁ་ཎེ་ཧོ་ཡི་སརྦ་ཡཱ་རཱ་ཧཱ་སཾ་ཎ་ཙ་ཙ་ཡི། ཨེ་ཀ་ལ་བི་ར། ཏི་ཎ་ཎི་བྷུ་ཡ་ཎེ་ཀ་ཀ་རི་ཡཱ་ཁ་ཌཱ་རུ་ཧ་ཡེ། ཨཙྪན་ཏེ་ཀཱ་ལཱི་བོ་ལཱི། ཙཎྜེ་ས་ས་རཱི་ཀུ་ལི་ཀཱི་ནཱི་བྷི་རི་ལཱ་ཨ་གེ་ཏ་ཡི་ཀིཾ་པཱུརྞྞ་པུཙྪ་སི་ལོ་བྷོ་ལཱི། ཨ་ཨཱི་ན་ཨན་ཏ་ན་ན་ཧི་ཏོ་ཧེ་ཀ། 
ཨེ་ཀཱ་ནཻ་ཀ་རི་ཡ་སི་སཏྟ་བཱ་ཐཱ། ཨེད་བྷུ་ཏ་སུ་མ་ཧི་ཡ་ཀ་རི་ཧི་སི་ཛོ་ཡི། ཇི་ལྟར་བསྐུལ་བའི་དུས་སུ་བཅོམ་ལྡན་འདས་སྐད་ཅིག་དེ་ཉིད་ལ་རྫོགས་པར་ལོངས་ཤིག །
ཡིད་ཀྱི་འགྱུར་བ་གསལ་བས་ཕྱག་བཅུ་དྲུག་པ་རྫོགས་པར་བྱས་ནས་ཕྱག་གཉིས་པ་བཤད་པར་བྱ་སྟེ། 
སེམས་ཅན་རྣམས་ཀྱི་སྡུག་བསྔལ་བསལ་བའི་དོན་དུ་ཇི་ལྟར་ཕན་པར་བསམས་པ་ཙམ་གྱིས་སྡུག་བསྔལ་ཐམས་ཅད་ལ་ཡང་དག་པར་འདོན་པའོ། །ལྷའི་རིགས་བསམ་པར་བྱའོ། །
བཅོམ་ལྡན་འདས་ཀྱིས་གསུངས་པ། དང་པོར་ཧཱུྃ་ཡིག་བསམ་པར་བྱ་བ་དང་། 
ཕྱི་ནས་མཆོད་པ་དང་བསྙེན་བཀུར་ལ་སོགས་པ་བྱས་ནས་དངོས་གྲུབ་འདོད་པས་བསྒོམ་པར་བྱའོ། །
ཞལ་གཅིག་ཕྱག་གཉིས་པ་གཡས་གྲི་གུག་གཡོན་ཐོད་པ། 
སྐུ་མདོག་ནག་པོ་སྐྲ་སེར་པོ་གྱེན་དུ་བརྫེས་པ། 
རོའི་སྟེང་ན་གནས་པ། ཀླུ་ཆེན་པོ་བརྒྱད་ཀྱིས་བརྒྱན་པ། 
ལྟོ་འཕྱང་བ། བོང་ཐུང་བ། རྣལ་འབྱོར་མ་གཉིས་ཀྱིས་ཡོངས་སུ་བསྐོར་བ་དང་ཐབས་ཅིག་ཏུ་བསྒོམ་པར་བྱའོ། །
ཆར་སྤྲིན་གྱི་མདོག་ལྟ་བུ་འབྲུག་གི་སྒྲ་སྒྲོགས་པ་པོ། སྐྱེ་བོ་གནས་པ་དེའི་དུས་སུ་སྒྲ་སྙན་པ། སྦས་པ་རྣམས་ཀྱིས་དུང་སྐྱོང་དྲན་པར་བྱའོ། །
ཀྱཻ་ལྷ་མོ་མི་འགྲུབ་ན་ཉེ་བར་སྤྱོད་པ་ལ་དགོས་པ་ཅི་ཡོད། ལྷ་མོས་གསོལ་པ། 
ཀྱཻ་བཅོམ་ལྡན་འདས་ཅིའི་ཕྱིར་རྣལ་འབྱོར་གྱི་དབང་ཕྱུག་ཇི་ལྟར་དུ་རྒྱུ། 
གལ་ཏེ་རིགས་ལྔ་ལ་གནས་པའི་ཀྱཻ་ལྷ་ཆེན་པོ་མེ་ཏོག་གི་ཆར་འབབ་པ། ཡན་ལག་སྟོང་དང་ལྡན་པ། ཡན་ལག་གཅིག་ཏུ་གྱུར་པ། ཇི་ལྟར་ཡན་ལག་བཞི་ཡིས་ཡང་དག་པར་སྤྱོད་པ་ལགས། 
བཅོམ་ལྡན་འདས་ཀྱིས་གསུངས་པ་ས་གསུམ་དང་མཉམ་པར་སྦྱོར་བའི་རྣལ་འབྱོར་མ་རྣལ་འབྱོར་བསྒྲུབ་པའི་དོན་དུ་ངེས་པར་ཡོངས་སུ་བསྒྲུབ་པར་བྱའོ། །
འདི་ནི་དཔལ་ནག་པོ་ཆེན་པོའི་རྒྱུད་ལས་ལྷ་རྣམས་བཞེངས་པའི་ལེའུ་སྟེ་བདུན་པའོ།། །།
དེ་ནས་ལྷ་མོས་གསོལ་པ། འོན་ཀྱང་མཉམ་པར་ལོངས་སྤྱོད་ཅིང་ལོངས་སྤྱོད་པར་འདོད་པའི་སེམས་ཅན་དབུལ་པོ་རྣམས་ཀྱི་དོན་དུ་ཐབས་ཇི་ལྟར་ལགས། 
བཅོམ་ལྡན་འདས་ཀྱིས་གསུངས་པ། ཇི་ལྟར་འཛམ་བུའི་གླིང་པའི་དངོས་གྲུབ་སྣ་ཚོགས་ཉེ་བར་སྤྱོད་པ་ཞེས་བྱ་བ་བཤད་པར་བྱའོ། །རྣལ་འབྱོར་པ་རྣམས་ཀྱིས་བྱིན་གྱིས་བརླབས་པས་ས་སྟེངས་ཀྱི་དངོས་གྲུབ་རྣམས་འགྲུབ་བོ། །
མཚན་མོའི་ཆ་ལ་རྡོ་རྗེའི་ཁྱིམ་དུ་སྣ་ཚོགས་པའི་ཉ་དང་། ཤ་དང་། ཁྲག་དང་བཅས་པ་བཟའ་བར་བྱའོ། །བགེགས་ཉེ་བར་ཞི་བར་བྱེད་པའི་གཏོར་མ་བྱ་སྟེ་སྔགས་ཀྱི་ལེའུ་ལས་བཤད་པ་ཇི་ལྟར་འབྱུང་བ་ལྟར་བྱའོ། །
དགྲ་རྣམས་བཙིར་བ་ཨརྐྐའི་འདབ་མ་ལ་བ་བླས་སྔགས་བྲིས་ལ། 
རབ་ཏུ་སྦྱོར་བ་དང་ལྡན་པས་ཕྱི་ནས་མིང་བྲིས་ཏེ་ས་འོག་ཏུ་བཅུག་ནས། 
རྐང་པ་གཡོན་པས་མནན་ལ་སྔགས་བཟླས་ཏེ། ནག་པོ་ཆེན་པོའི་གཟུགས་སུ་བསྒོམས་ནས་སོ། །
ཞི་བར་འདོད་ན་འཁར་བའི་སྣོད་དུ་འོ་མས་བཀྲུས་ལ། ཨོཾ་མ་ཧཱ་ཀཱ་ལ་ཀཱ་རུ་ཎི་ཀཱ་སརྦ་ཤ་ཏཱུཾ་ཎི་མུ་ཁཾ་བཾ་དྷ་ཡ་སྟཾ་བྷ་ཡ་མོ་ཧ་ཡ་ཧཱུྃ་ཧེཾ་ཕཊ། ཚ་བ་གསུམ་དང་། བྷ་ལཱ་ཏ་ཀ་དང་། 
སྒེ་གཤེར་དང་། ཀེ་སུའི་རྩ་བ་དང་། ཉི་མ་བདུན་གྱིས་རྫོགས་པར་མུ་ཟི་ལྷན་ཅིག་ཕྱེ་མར་བྱས་པ་བླུགས་ལ། 
ཇི་ལྟར་རྣལ་འབྱོར་པས་སྦྲང་རྩི་དང་ལྷན་ཅིག་བཟའ་བར་བྱའོ། །
དེའི་ལུས་ལ་དགྲ་ཡིས་མི་ཚུགས་སོ། །དེ་ནི་བསྒྲུབ་པར་རིགས་པ་སྟེ་ལུས་རྒྱས་པར་བྱེད་པའོ། །
ཉི་མ་ཉི་ཤུ་རྩ་གཅིག་ཏུ་གོམས་པས་སོ། །ལྟེ་བའི་མེ་ཞན་པ་རྒྱས་པར་བྱ་བ་ནི་དེ་ནས་དེ་ཉིད་ཙི་ཏྲ་ཀ་དམར་པོ་པི་པི་ལིང་གི་རྩ་བ་དང་། ལེགས་མཐོང་གི་རྩ་བ་དང་ཚ་བའི་མར་ཁུ་ཡང་དག་པར་ལྡན་པས་བྱང་ཆུབ་ཀྱི་ཤིང་གི་ཁུ་བ་ཨ་རུ་ར་བཙོས་པ་དང་། ཚྭ་དང་ལྷན་ཅིག་ཏུ་བཟའ་བར་བྱའོ། །
རིལ་བུ་ཉི་མ་ཉི་ཤུ་རྩ་གཅིག་དང་ལྡན་པར་བྱས་པས་སྔར་གྱི་གཟུགས་བཞིན་དུ་འགྱུར་རོ། །མེའི་དྲོད་ཆེན་པོ་དང་ལྡན་པར་འགྱུར་རོ། །ལུས་བརྟན་པའི་དངོས་གྲུབ་བསྟན་པའོ། །
དང་པོ་བ་རུ་ར་དང་། ཏ་ཀའི་རྩ་བ་དང་། 
སྐྱུ་རུ་ར་དང་། ཏིལ་ཏིལ་དང་། དེ་དང་དེ་མཉམ་པར་ལྡན་པ། ནཱ་ག་མཆོག་ཏུ་བྱས་པ། ཁའི་ནང་དུ་བཅུག་ནས་སྲིན་བྱའི་ཁྲག་མིག་གཉིས་ལ་བྱུགས་ནས་འོག་གི་བུག་པ་མཐོང་བར་འགྱུར་རོ། །
གཞན་ཡང་ནཱ་ག་ཁར་བཅུག་ལ་ས་ཧ་དེ་བའི་འདབ་མའི་ཁུ་བས་དངུལ་ཆུ་བཅིངས་པ་དང་། 
ཁྲག་དང་། ག་བུར་དང་ལྡན་པ་མིག་སྨན་དུ་བསྐུས་ནས་འོག་གི་བུག་པ་མཐོང་བར་འགྱུར་རོ། །
ནག་པོ་ཆེན་པོའི་འབྲས་བུ་དང་ཀུ་བ་ཁན་དེ་དང་། 
སེ་བའི་འབྲས་བུ་དང་། སེ་འབྲུ་དང་འདི་རྣམས་བསྲེས་ནས་ཚ་བ་གསུམ་དང་སྦྲང་རྩི་དང་བཅས་ནས་བཙོས་ནས་ཏིལ་ནག་པོ་དང་། 
ལུས་རྣམ་པར་དག་པར་བྱས་ནས་ཇི་ལྟར་གོམས་པ་ཡིས་མན་ཆ་ངེས་པར་བྱས་ནས་ཟོས་ན་ཉི་མ་ལྔ་ན་སའི་བུག་པ་མཐོང་བར་འགྱུར་རོ། །
འབད་དེ་ལུས་ལ་བྱུགས་ན་གངས་ཏི་སེ་ལ་སོགས་པ་མཐར་ཐུག་པ་མཐོང་བར་འགྱུར་རོ། །
ཅོང་ཟིའི་ཆུས་ཁྲུས་བྱས་ན་སྔ་མ་བཞིན་དུ་ལེགས་པར་གནས་པར་འགྱུར་རོ། །
ཙ་ལ་ཏའི་ཁུ་བ་དང་། བྱ་རྒོད་ཀྱི་ཤ་དང་། ཏིལ་ནག་པོའི་མར་རྣམས་སྦྱར་ནས། རབ་ཏུ་ཟོས་ན་ཉི་མ་ཉི་ཤུ་རྩ་གཅིག་ཏུ་ཕྱི་ནས་རང་གི་ཆུས་མིག་སྨན་བྱས་ནས་འོག་གི་གཏེར་ཐམས་ཅད་མཐོང་བར་འགྱུར་རོ། །
ས་འོག་གི་སྦྲང་དང་། 
སྦྲུལ་དུག་མེད་ཀྱི་ཚིལ་དང་། 
གི་ཝང་དང་ལྡན་པས་ཆ་མཉམ་པར་བྱ་སྟེ་ཅོང་ཟིའི་ཆུ་དང་བསྲེས་ཏེ་མིག་གཉིས་སུ་མིག་སྨན་བྱས་ན་ཁྲུ་ལྔ་ཙམ་ན་ཡོད་པའི་ས་འོག་གི་གཏེར་རྣམས་དྲག་ཏུ་ངེས་པར་མཐོང་བར་འགྱུར་རོ། །པོ་རོ་ལིའི་ཁུ་བ་དང་། 
ཁྲག་དང་། གི་ཝང་དང་། པགས་པ་འདུལ་བྱེད་ཀྱི་སྨན་དང་། དུར་ཁྲོད་ཀྱི་རས་ལེགས་པར་སྦངས་ཏེ་སྡོང་བུ་བྱས་ལ་རའི་ཞག་དང་། 
བྲམ་ཟེའི་ཐོད་པ་རུ་མིག་སྨན་བྱས་ནས་དེའི་ཕྱི་ནས་མིག་ལ་བསྐུས་ན་དྲི་མ་དག་པར་འགྱུར་རོ། །
ཡང་ན་རས་ཀྱིས་མིག་བཀབ་པས་ཀྱང་མཐོང་བར་འགྱུར་རོ། །
རྒྱུ་སྐར་ས་རིལ་པད་མའི་སྐུད་པ་དང་། ཙནྡན་ཡོངས་སུ་སྦྱངས་ནས་གླིང་དཀར་པོ་ལ་གུར་གུམ་དང་གླ་རྩི་བྱུགས་ལ་སྡོང་བུ་བྱས་ན། 
ཅེ་སྤྱང་ཚིལ་བུ་དང་མིའི་ཐོད་པར་མིག་སྨན་བ་བླ་བསིལ་བའི་དུས་སུ་མིག་སྨན་བྱས་ནས་འོག་གི་བུག་པ་མཐོང་བར་འགྱུར་རོ། །
ཕྱི་ནས་མིག་གཉིས་བཀྲུ་བར་བྱའོ། །
རས་དན་ཁ་དང་ལྕགས་གསུམ་ལ་བ་ལང་གི་ཚིལ་བུ་བཙོས་ནས་ཡང་ཚིལ་ཆེན་དུ་བཙོས་ནས་གཞན་ཡང་མ་ཧེའི་མར་དང་། 
ཕྱི་ནས་རིལ་བུ་ཁར་བཅུག་ནས་ཉི་མ་གསུམ་དུ་སྨྱུང་བར་གནས་ཏེ། 
རང་གི་མཆིལ་མས་རང་གི་མིག་སྨན་བྱས་ནས་འོག་གི་བུག་པ་མཐོང་བར་འགྱུར་རོ། །
དང་པོ་ལྟོ་དག་པར་བྱ་བ་ནི། ཉི་མ་གཅིག་ཟས་མི་ཟ་བར་བྱས་ལ་སའི་ལྕུག་མའི་མར་ཁུ་དང་། 
སྒོག་སྐྱ་བཙོས་ནས་རིལ་བུ་བཅུ་བཞིར་བྱས་པ་ཉི་མ་དང་པོར་ཟོས་ནའོ། །ཉི་མ་གསུམ་པ་ལ་ཉི་ཤུ་རྩ་གཅིག་བཟའ་བར་བྱའོ། །
ཉི་མ་བཞི་པ་ལ་སུམ་ཅུ་གསུམ་བཟའ་བར་བྱའོ། །ཉི་མ་ལྔ་པ་ལ་སུམ་ཅུ་རྩ་ལྔ་བཟའ་བར་བྱའོ། །དྲུག་པ་དང་བདུན་པ་ལ་ཡང་སུམ་ཅུ་རྩ་ལྔ་བཟའ་བར་བྱའོ། །
ཉི་མ་རེ་རེ་འོ་མ་བཏུང་བར་བྱའོ། །ཉི་མ་བརྒྱད་པ་ལ་རའི་འོ་མ་བཏུང་བར་བྱའོ། །དང་པོ་དང་གཉིས་པ་ལ་མ་ཧེའི་འོ་མ་བཏུང་བར་བྱའོ། །ཉི་མ་གསུམ་པ་ལ་བ་སེར་སྐྱའི་འོ་མ་བཏུང་བར་བྱའོ། །བཞི་པ་ལ་སྣ་བུག་ནས་ཐུན་མོང་གི་འོ་མ་བཏུང་བར་བྱའོ། །
ཐུན་ཚོད་ལྔ་པ་ལ་རང་གི་ཆུས་མིག་སྨན་བྱས་ན་ངེས་པར་ས་འོག་རིམ་པ་བདུན་གྱི་སའི་བུག་པ་མཐོང་བར་འགྱུར་རོ། །
འབྲས་བུ་གསུམ་དང་། གུ་གུལ་དང་། བ་ལང་གི་ཆུ་ཡིས་བཤལ་བྱས་ནས། ཡུངས་ཀར་གྱི་མར་དང་། 
སྦྲང་དང་བུ་རམ་དང་། ཚ་བ་གསུམ་དང་། སྒོག་སྐྱ་དང་། མར་དག་ཟོས་ནས་རའི་འོ་མ་འཐུངས་ན། 
ཇི་སྲིད་ཉི་མ་བདུན་གྱི་ཕ་རོལ་དུ་ཏིལ་ནག་པོའི་མར་དང་སའི་ལྕུག་མ་བཙོས་ནས་ཟོས་ན་ལྕུག་མ་ལྔའི་ཚད་ཙམ་ལྷག་མ་ཉི་མ་བདུན་པ་ལ་ཏིལ་གྱི་མར་ཁུ་དང་། 
སོ་བའི་ཟན་ཟོས་ན་ཉི་མ་ཉི་ཤུ་རྩ་གཅིག་ན་ཉིན་མོ་དང་མཚན་མོ་ལ་ངེས་པར་ས་འོག་གི་བུག་པ་མཐོང་བར་འགྱུར་རོ། །
ཚེས་བརྒྱད་ལ་ཕྱག་བཞི་པའི་མགོན་པོ་ནག་པོའི་སྔགས་བཟླས་ན་སྟོང་ཕྲག་ལྔ་རུ་ཆང་དང་། ཤ་དང་། ཉ་དང་། ལྕགས་ཀྱུ་ལྔ་ལ་སོགས་པ་བཟའ་བར་བྱའོ། །
ལྷ་མོའི་རྟེན་ལ་དེ་ནས་མིག་འབྲས་ལ་མིག་སྨན་བྱས་ནས་ས་སྟེངས་ན་གནས་པའི་གནོད་སྦྱིན་ལ་སོགས་པ་རྣམས་མཐོང་བར་འགྱུར་རོ། །
གལ་ཏེ་མ་གྲུབ་ན་སྦྱོར་བའི་མཆོག་འདིས་དེ་ནི་མཚམས་མེད་པ་ལྔའི་ལས་བྱས་པར་འགྱུར་རོ། །
མ་བྱུང་བར་གྱུར་ན་ནག་པོ་ཆེན་པོ་ངའི་ཡང་དག་པའི་མིག་སྨན་མ་ཡིན་ནོ། །ས་ལིན་ཙི་དང་། མ་ལིན་ཙི་དང་། ཀེ་ཤ་རཱ་ཛ། བྷྲྀང་ག་རཱ་ཛ། ཅུ་གང་དང་། 
ཚ་བ་གསུམ་དང་། པ་ལ་ཤའི་ཤུན་པ་དང་། ཀ་མ་ཙི་དག་བཙོས་ནས་ཀུ་མུ་ཧའི་ཤ་དང་། ལན་བདུན་དུ་བཙོ་བའི་རིམ་པ་འདིས་ཏིལ་ནག་པོའི་མར་ཁུ་དང་། 
ལྟོ་དག་པར་བྱས་ན་སུམ་ནམ་གཉིས་ཉི་མ་དང་པོ་ལ་བཟའོ། །གཉིས་པ་ལ་སུམ་ནམ་གསུམ་མོ། །གསུམ་པ་ལ་སུམ་ནམ་ལྔའོ། །བཞི་པ་ལ་སུམ་ནམ་དྲུག་གོ། །ལྔ་པ་ལ་སུམ་ནམ་བརྒྱད་དོ། །དྲུག་པ་ལ་སུམ་ནམ་བཅུའོ། །
བདུན་པ་ལ་སུམ་ནམ་བཅྭ་ལྔའོ། །ངེས་པར་སོ་བའི་ཁུ་བ་ཟོས་ནས་བརྟན་པར་བྱའོ། །གཞན་དུ་ན་ཉི་མ་བརྒྱད་པ་ལ་འགར་ད་མའི་སྦྲང་རྩིས་མིག་གཉིས་ལ་བསྐུས་ན་དེས་བུག་པ་ཐམས་ཅད་མཐོང་བར་འགྱུར་རོ། །
སྣ་བུག་གཡོན་ནས་རའི་འོ་མ་འཐུངས་ནས་ཇི་སྲིད་ཉི་མ་ཉི་ཤུ་རྩ་གཅིག་ཏུ་འོ་མའི་བཏུང་བའོ། །
གི་ཝང་དང་སྦྲང་རྩིས་མིག་སྨན་བྱས་ནས་མིག་གཉིས་ལ་བསྐུས་ན། 
ས་གཞི་ལ་ཡོད་པའི་གཏེར་ཐམས་ཅད་མཐོང་བར་འགྱུར་རོ། །ཁོ་ཌིའི་ས་བོན་དང་། 
ཛ་ཡན་ཏིའི་ས་བོན་དང་། པ་ལཀྵ་པ་དྲ་བའི་ཁུ་བ་དང་། སི་ཏི་ལིའི་ཁུ་བ་དང་། གི་ཝང་དང་། རང་བྱུང་དང་། 
དྷ་དུ་རའི་ཁུ་བ་དང་། ཀླུ་འདུལ་བ་དང་། 
པ་ན་རའི་ལོ་མ་དང་། 
རྩ་བའི་ཁུ་བ་དང་། སྨན་འགར་དམ་དུ་དང་། སྦྲུལ་དུག་མེད་ཀྱི་མཁྲིས་པ་དང་བཅས་པ་བཏགས་ནས་རིལ་བུ་བྱས་ཏེ་ཉི་མ་གཉིས་པར་གྱུར་པ་ལ་སྲོད་ཀྱི་དུས་སུ་མིག་སྨན་བྱས་ནས་འོག་གི་བུག་པ་མཐོང་བར་འགྱུར་རོ། །གྷི་ལ་ཀའི་འབྲུ་གུ་དང་། 
འགར་དམ་དུ་ཡ་དང་། ཡང་དག་པར་ལྡན་པ་དང་། 
བ་སེར་སྐྱའི་མར་དང་། 
གི་ཝང་དང་། ཁུ་བ་དང་། ཁྲག་དང་མཉེས་ནས་ཕྱི་ནས་སྨྱུང་བར་གནས་ནས་ལྟོགས་པའི་དུས་སུ་མིག་སྨན་བྱས་ནས་འོག་གི་བུག་པ་མཐོང་བར་འགྱུར་རོ། །རིག་པར་བྱ་བ་ནི་བཅུ་བཞི་ལ་གྲོ་གའི་ལོ་མ་ལ་སྔགས་བྲིས་ནས་ཁར་བཅུག་ནས་སྔར་བཞིན་དུ་མིག་ལ་མིག་སྨན་བྱས་ན་ཉིན་མོ་སའི་གཏེར་ཐམས་ཅད་མཐོང་བར་འགྱུར་རོ། །
ཇི་ལྟར་རྗེས་སུ་གནས་པ་བཞིན་དུ་མིག་སྨན་གྱི་དངོས་གྲུབ་དེ་ཉིད་དེ་ལྟར་རིག་པས་དཔྱད་པར་བྱའོ། །
རྣལ་འབྱོར་པས་ཇི་ལྟར་འདོད་པའི་བྱེ་བྲག་གིས་གོ་རིམས་བཞིན་བྱའོ། །
འདིར་བྱེ་བྲག་ཏུ་བསམ་པ་ནི་ཇི་ལྟ་བས་རྣལ་འབྱོར་པས་རྟག་ཏུ་ཐོབ་པར་བསྐྱེད་པར་བྱ་སྟེ། 
དེ་ནས་ནག་པོ་ཆེན་པོའི་འཁོར་ལོ་བསྒོམས་ནས་བགེགས་ཞི་བར་བྱ་བའི་དོན་དུ་དུར་ཁྲོད་དུ་གནས་ནས་ཉི་མ་ལྔར་བདུད་རྩི་ལྔ་ལ་ལོངས་སྤྱད་པར་བྱའོ། །
གང་དང་གང་དུ་རྟག་ཏུ་གནས་པ་དེ་དང་དེར་སྔོན་དུ་གནས་པ་བལྟ་བར་བྱའོ། 
ས་སྦྱང་བ་ནི་གཏོར་མ་དང་མཛེས་པའི་སྟོན་མོ་དང་། ལྷ་བཤོས་སྔགས་ཀྱིས་བྱིན་གྱིས་བརླབས་ནས་ཕྱི་ནས་ངེས་པར་ས་བརྐོ་བར་བྱས་ན། 
དངོས་གྲུབ་གཞན་དུ་ངེས་པར་མི་འགྱུར་རོ། །
ལྷ་མོས་གསོལ་པ། ཀྱཻ་བཅོམ་ལྡན་འདས་གང་དང་གང་དུ་རྟག་ཏུ་གནས་པ་དེའི་མཚན་ཉིད་ཇི་ལྟར་ལགས། གང་སེམས་ཅན་རྣམས་ཀྱི་སྡུག་བསྔལ་བ་བསལ་བ་གང་ལགས། 
བཅོམ་ལྡན་འདས་ཀྱིས་བཀའ་སྩལ་པ། གང་དུ་གནས་པའི་མཚན་ཉིད་ནི་ཅི་བརྗོད་པའི་ངག་རུང་བ་དང་། མི་རུང་བའི་སྨན་རྣམས་ཇི་ལྟ་བར་འགྱུར་རོ། །
དེ་བསྐྱང་བ་ལ་སོགས་པའི་རིག་པས་བཟའ་བ་དང་ཡོ་བྱད་དུ་ཇི་ལྟ་བར་འགྱུར་རོ། །
ངེས་པར་ལེའུ་འདིའི་དངོས་གྲུབ་ཏུ་གང་འགྱུར་བ་རྣལ་འབྱོར་པ་ཡོངས་སུ་ཚོལ་བཞིན་པས་ཉིན་པར་དང་ནུབ་མོ་མཐོང་བར་བྱ་བ་མེ་ཏོག་ཨུཏྤལ་ལ་སོགས་པ་ལྟར་རམ་གལ་ཏེ་དུ་བ་ལྟར་སེམས་ངེས་པར་བྱའོ། །
ཁང་པ་སྟོང་བ་ན་བྱི་བའི་སྒྲ་ཐོས་ནས་གང་དང་གང་དུ་ངེས་པར་གྱུར་པ་ན་དེ་ན་གཏེར་ཡོད་པར་འགྱུར་རོ། །
ཡུལ་དབུས་སམ་ཐད་ཀ་ལ་ཆུ་འཛིན་པ་མཐོང་ན་གང་དང་གང་དུ་མེ་ཏོག་དོར་བ་དེ་བརྟན་པར་གྱུར་པ་དང་། 
དེ་ནས་གཏེར་འབྱུང་བར་འགྱུར་རོ། །ཕྱག་བཅུ་དྲུག་པའི་སྔགས་ཀྱིས་བ་ཏའི་ཤིང་ལ་ལན་བདུན་དུ་བསྔགས་ནས་གསོལ་བ་བཏབ་ན་དེར་ངེས་པར་རྨི་ལམ་མཐོང་བར་འགྱུར་རོ། །
མགོའི་སྒྲ་གང་ན་འདོན་པའི་ས་དེ་ན་གཏེར་ཡོད་པར་འགྱུར་རོ། །
རྨ་བྱའི་སྒྲ་ཐོས་པའི་ས་གང་ན་གྲག་པ་དེའི་ས་ན་ནོར་བུ་ཡོད་པར་འགྱུར་རོ། །
འདིས་ནི་སེམས་ཅན་གྱི་དོན་ཡོངས་སུ་རྫོགས་པར་འགྱུར་རོ། །
འདི་ནི་དཔལ་ནག་པོ་ཆེན་པོའི་རྒྱུད་ལས་ས་འོག་གི་བུག་པ་བརྟག་པའི་ལེའུ་སྟེ་བརྒྱད་པའོ།། །།
དེ་ནས་རྣལ་འབྱོར་པ་ཐམས་ཅད་ཀྱི་དོན་དུ་རིལ་བུའི་ལེའུ་བཤད་དུ་གསོལ། 
བཅོམ་ལྡན་འདས་ཀྱིས་བཀའ་སྩལ་པ། རིལ་བུ་ནི་ལུས་དང་ངག་དང་ཡིད་གཅིག་ཏུ་བྱས་པའོ། །
གུ་ཞེས་བྱ་བ་ནི་ལུས་ལ་བརྟེན་པའོ། །ཌི་ཞེས་བྱ་བ་ནི་ངག་གི་རང་བཞིན་ནོ། །ཀ་ཞེས་བྱ་བ་ནི་སེམས་སོ། །
གསུམ་གཅིག་ཏུ་བྱས་པ་ནི་རིལ་བུའོ། །
དབང་པོ་གཉིས་མཉམ་པ་ཉིད་ཀྱི་ཡེ་ཤེས་ཀྱི་རང་བཞིན་ནི་དུས་ཀྱི་མེ་ཡིས་རབ་ཏུ་འབར་བ་གསུམ་རོ་གཅིག་པ་ནི་རིལ་བུ་སྟེ། 
སེམས་ཅན་རྣམས་ཀྱི་བདེ་བ་ཕུན་སུམ་ཚོགས་པའི་རྒྱུའོ། །
ལྷ་མོས་གསོལ་པ། ཀྱཻ་བཅོམ་ལྡན་འདས་སེམས་ཅན་རྣམས་ཀྱི་བདེ་བ་ཕུན་སུམ་ཚོགས་པའི་རྒྱུ་ཉེ་བར་བསྟན་པར་བྱ་བའི་དོན་ཇི་ལྟར་ལགས། 
བཅོམ་ལྡན་འདས་ཀྱིས་བཀའ་སྩལ་པ། ཟླ་བ་གཟས་ཟིན་པའི་དུས་སུ་སྨན་ཏ་ཀ་རིའི་རྩ་བ་དང་། ཨུཏྤལ་མ་དྷི་ཀའི་རྩ་བ་དང་། དེའི་རྩ་བ་ཡོངས་སུ་བཟུང་ནས་བཞག་སྟེ། 
སྨིན་དྲུག་གི་ཟླ་བ་ལ་ཉི་མ་གཟས་ཟིན་པའི་དུས་སུ་ལྕགས་གསུམ་གྱིས་ལེགས་པར་ཡོངས་སུ་དཀྲིས་ནས་ཁར་བཅུག་ན་རིལ་བུའི་དངོས་གྲུབ་ཏུ་འགྱུར་རོ། །
ཉིན་རེ་བཞིན་དུ་ཉི་མ་དང་པོ་ལ་བ་ཏིའི་རྩ་བ་དང་། གཉིས་པ་ཐོག་གིས་ལྷུང་བའི་ཤིང་དང་། གསུམ་པ་ལ་ནི་རེ་ཀེ་ལ་དང་། བཞི་པ་ལ་སེ་བའི་འབྲས་བུ་དང་། ལྔ་པ་ལ་བུད་མེད་ཀྱི་ཁྲག་དང་། དྲུག་པ་ལ་དངོས་གྲུབ་མཆོག་གོ། །
བཅོམ་ལྡན་འདས་ཀྱིས་རིལ་བུའི་དམ་ཚིག་སྤྱད་པའོ། །
གཞན་དུ་ནི་དངོས་གྲུབ་ཏུ་མི་འགྱུར་རོ། །
རྒྱལ་གྱི་ཟླ་བའི་ནག་པོའི་ཕྱོགས་ཀྱི་བཅུ་བཞི་ལ། བི་ཌཱ་ལའི་རྩ་བ་དང་། 
ལཛྫ་ལུའི་མེ་ཏོག་རྣམས་གཅིག་ཏུ་བྱས་ནས་གོ་རིམས་བཞིན་དུ་ལུས་ལ་བྱུགས་ན་ཇི་ལྟར་རིགས་པར་རིལ་བུའི་དངོས་གྲུབ་འགྲུབ་པར་འགྱུར་རོ། །
ཛ་ལུའི་རྩ་བ་དང་། 
སྲོད་ཀྱི་དུས་སུ་རིལ་བུ་བྱས་ལ་དངུལ་ཆུ་དང་བསྲེས་ལ་བྱུག་པ་བྱས་ན་མི་མཐོང་བར་འགྱུར་རོ། །
ནག་པོའི་ཕྱོགས་ཀྱི་ཚེས་བརྒྱད་ལ་མི་གྲིར་ཤི་བའི་ཤ་དང་ཁྲག་བླངས་ནས་ཕྱག་དྲུག་པའི་མགོན་པོ་ནག་པོ་བསྒོམས་ལ། 
ཉི་མ་ཤར་བའི་དུས་སུ་བདུད་རྩིའི་རིལ་བུ་ཁར་བཅུག་ན་མི་མཐོང་བར་འགྱུར་རོ། །
གཟའ་མིག་དམར་ལ་སྨན་མ་ཧཱུ་ག་ག་ས་བོན་རང་གི་ཁུ་བ་དང་བསྲེས་ཏེ་ལྕགས་གསུམ་གྱི་ཕྱེ་མ་དང་བསྲེ་བ་བྱས་ནས། 
པད་ཏྲ་པི་ཤ་ཙིའི་ཁུ་བ་དང་ཡོངས་སུ་བསྲེ་བ་བྱས་པ་བྱི་བླའི་མཁྲིས་པ་དང་རིལ་བུ་བྱས་ནས་ཉི་མ་བདུན་དུ་དུར་ཁྲོད་དུ་སྦས་ཏེ། མཚན་མོའི་དུས་སུ་བླངས་ནས་ཇི་ལྟར་བགེགས་མེད་པར་བྱ་བའི་ཕྱིར། 
ནག་པོ་ཆེན་པོ་ཕྱག་བཅུ་དྲུག་པའི་སྔགས་བཟླས་ལ་སྲུང་བའི་དོན་དུ་ལན་བདུན་དུ་གཏོར་མ་སྦྱིན་པར་བྱའོ། །
དེས་དེར་བགེགས་ཞི་བར་འགྱུར་ཏེ། 
འཕོངས་སུ་བཅུག་ན་ལམ་ནས་འགྲོ་ན་ཡང་མི་མཐོང་བར་འགྱུར་རོ། །
ཙ་ཏྲ་ས་ཀུ་ལ་མཉམས་པ་དང་དུར་ཁྲོད་ཀྱི་སོལ་བ་བླངས་ནས་རང་བྱུང་སྲེག་བླུགས་ལྔ་བརྒྱ་དབུལ་བར་བྱའོ། །ཨོཾ་ཀ་རཱ་ལ་བི་ཀྃ་རཱ་ལ་མ་ཧ་ན་ད་ཧཱུྃ་གྲྀཧྞ་གྲྀཧྞ་ཀཾ་ཏྲ་གི་སྭཱ་ཧཱ། སྲེག་བླུགས་ཀྱི་སྔགས་སོ། །
འདི་ནི་དངོས་གྲུབ་ཀྱི་སྔགས་ཏེ་དེའི་མིག་བཟུང་ནས་ཁར་བཅུག་ན་མི་སྣང་བར་འགྱུར་རོ། །
འཛམ་བུའི་གླིང་ན་རྙེད་པར་དཀའ་བའི་དངོས་གྲུབ་འབྱོར་པས་ངེས་པར་འགྲུབ་པར་འགྱུར་རོ། །
སོ་མ་སྐྱེས་པའི་བྱིས་པའི་ལྕེ་བླངས་ལ་ཀཉྫིའི་ནང་དུ་ཉི་མ་གཅིག་བཞག །ཉི་མ་གཉིས་པ་ལ་རའི་མར་ལ་བཞག །
དེ་བཏོན་ནས་ཉི་མ་གསུམ་པ་ལ་རང་འབྱུང་གི་ནང་དུ་བཞག །དེ་ནས་དེ་རིལ་བུ་བྱས་ནས་མར་ཁུ་ཆེན་པོ་དང་བཙོས་ནས་དེ་ནས་ཉི་མ་བདུན་དངུལ་ཆུའི་ནང་དུ་བཞག་པ་དང་། 
ཉི་མ་ལྔ་སྦྲང་རྩིའི་ནང་དུ་བཞག །རིགས་ངན་གྱི་ཐོད་པའི་ནང་དུ་ཉི་མ་གཅིག་བཞག་པ་དེ་བླངས་པ་དང་། བྱི་ལའི་ཁྲག་བསྐུས་ནས་བསྐམས་པ་དང་། 
བྱ་བཟང་པོའི་ཤ་དང་ཅེ་སྤྱང་གི་ཤ་རྣམས་མཉེས་ནས་རིལ་བུ་བྱས་པ་བཙོས་ཏེ། 
ཁར་བཅུག་ན་མི་སྣང་བར་གྱུར་ཏོ། །
ལྷ་མོ་འདི་ནི་ཤིན་ཏུ་ངོ་མཚར་བ་རྣམས་སོ། །ཤི་ཀ་དང་། ག་པུར་དང་། 
དེ་བཞིན་དུ་ན་ག་རཱ་དང་། མུ་རཱ་དང་། དྲི་མ་མེད་པ་དང་། ཧཱ་རཱ་དང་། སྨྱོ་བྱེད་ཀྱི་ལོ་མའི་ཁུ་བ་རྣམས་བཏགས་ནས་རིལ་བུ་བྱས་ན་རིལ་བུའི་མཆོག་གོ། །
གཞན་ཡང་བཅུ་དྲུག་ནམ་གཅིག་ཏུ་བཞུགས་པ་ནི་ཚིལ་ཆེན་དང་། 
འཛོ་ཏི་ས་མའི་མར་ཁུ་དྲུག་ནམ་བཞི་བྲམ་ཟེའི་ཐོད་པར་མཉེས་པ་དང་། 
གིང་ཧེ་ཀའི་མར་ཁུ་དང་། 
སོལ་བའི་ལོ་མའི་ཁུ་བ་ལུས་ལ་བྱུགས་ན་ངེས་པར་མི་མཐོང་བར་འགྱུར་རོ། །
བལ་པོའི་ཟངས་ཀྱི་སྣོད་དུ་བའི་མར་བསྐོལ་བ་དང་ཚིལ་ཆེན་བྲཧྨ་ཀཱ་པ་ལའི་ནང་དུ་གླིང་དཀར་པོ་ལ་སྡོང་བུ་བྱས་ནས་བླངས་པ་དང་ཛན་དུ་པི་ཤ་ཙིའི་ཁུ་བ་དང་། 
བསྲེས་པས་མིག་སྨན་དང་ཐིག་ལེ་བྱས་ན་ཡང་མི་མཐོང་བར་འགྱུར་རོ། །
ཀྱཻ་བཅོམ་ལྡན་འདས་ཁྱོད་ཀྱིས་འཛམ་བུའི་གླིང་པའི་སེམས་ཅན་རྣམས་ཀྱི་དོན་དུ་གསུངས་པ། 
ངས་ཀྱང་རིལ་བུ་ཅུང་ཞིག་བཤད་པར་བྱའོ། །
སྔགས་ཀྱི་ལེའུ་ཡིས་སྔགས་བརྗོད་པ་དེའི་སྔགས་ལན་བདུན་བཟླས་པས་གསོལ་བ་བཏབ་ན་རིལ་བུའི་དངོས་གྲུབ་མཆོག་ཏུ་འགྱུར་ཏེ། 
གཞན་དུ་ནི་མ་ཡིན་ནོ། །
ཐམས་ཅད་དུ་ཡོངས་སུ་རྫོགས་པར་བྱས་ན་རབ་ཏུ་འགྲུབ་པར་འགྱུར་རོ། །
སྣ་ཚོགས་ཡོངས་སུ་བརྗོད་པས་འགྲུབ་པར་འགྱུར་རོ། །
དང་པོ་ནི་སུ་ཌ་རའི་འདབ་མ་ཕྱེ་མར་བྱས་ནས་སེ་ད་ཀ་ཎྜ་ཕྱེ་མ་དང་ལུག་གི་གཅིན་དང་མི་ཤ་དང་ཆ་མཉམ་པོར་བྱས་ནས་རབ་ཏུ་བཏགས་ཏེ་རིལ་བུ་བྱས་ནས་མིད་ན་མི་མཐོང་བར་འགྱུར་རོ། །
ཇི་ལྟར་མཐོང་བར་འདོད་ན་ཀན་ཛི་འཐུངས་ན་དེ་ལྟར་མཐོང་བར་འགྱུར་རོ། །
རྒྱུ་སྐར་ནག་པ་ལ་པ་ཊའི་རྩ་བ་བཏོན་ནས་རྒྱུ་སྐར་བྲ་ཉེ་ལ་ཏ་ཀ་རའི་རྩ་བ་དང་། ཁྲུམས་སྟོད་ལ་ལུང་ཐང་གི་རྩ་བ་དང་། རྒྱུ་སྐར་མགོ་ལ་ཀུན་དའི་རྩ་བ་དང་། 
ཚེས་ལྔ་ལ་མཉམ་པོར་བྱས་ཏེ་བཏགས་ན་ནམ་མཁའི་ཆུ་དང་མཉེས་ནས་རིམ་གྱིས་རིལ་བུ་བྱས་ཏེ། 
ལྷ་མོའི་སྔགས་བརྗོད་ན་མི་མཐོང་བར་འགྱུར་རོ། །
རྟག་པར་བྱས་ཏེ་ཇི་སྲིད་དུ་འོ་མ་ནག་པོར་སོང་སོང་གི་བར་དུ་བཞག་ན་འགྲུབ་པར་འགྱུར་རོ། །
འོ་མ་ནག་པོར་མི་འགྱུར་ན་རིགས་ལྔས་བསྒྲུབ་ཅིང་བྲམ་ཟེ་ལ་ཟན་དང་ཞོ་སྦྱིན་པ་དང་། མཁན་པོ་ལ་ཆང་བྱིན་ན་འགྲུབ་པར་འགྱུར་རོ། །ཤུ་དག་དང་། རུ་རྟ་དང་། པི་པི་ལིང་དང་། 
ལྒ་སྐྱ་དང་། ཨ་རུ་ར་དང་། སྐྱུ་རུ་ར་དང་། ནིམ་ཕ་དང་། སོ་ཤིང་གི་རྩ་བ་དང་། ལུང་ཐང་རྣམས་ཆུ་བྱའི་ཤ་དང་། 
སྲིན་བྱའི་ཤ་དང་། མིའི་འབྲས་བུ་རྣམས་བཏགས་ན་ཀན་ཛི་ནའི་ནང་དུ་ཉི་མ་བདུན་དུ་རའི་མར་དང་སྟབས་གཅིག་བཞག་ན་མི་མཐོང་བར་འགྱུར་རོ། །
ཇི་ལྟར་མཐོང་བར་འདོད་ན་ཀན་ཛི་འཐུངས་ན་དེ་ལྟར་མཐོང་བར་འགྱུར་རོ། །
པད་མའི་ཟེ་འབྲུའི་རྡུལ་དང་། གྲོག་མཁར་དང་། 
ལང་ཀའི་སྟེང་གི་ས་རྣམས་གཅིག་ཏུ་བྱས་ཏེ་རིལ་བུ་བྱས་ནས་རྣམ་སྣང་གི་ལམ་དུ་བཅུག་ན་མི་སྣང་བར་འགྱུར་རོ། །
དེ་གལ་ཏེ་མ་གྲུབ་ན་དེས་མཚམས་མེད་པ་ལྔའི་ལས་བྱས་པར་འགྱུར་རོ། །
རང་གི་དབང་པོ་ལྔ་ཇི་ལྟར་འགྱུར་བ་རིགས་ལྔ་ལ་ཡང་དང་ཡང་དུ་གནས་པར་བྱའོ། །
རིགས་ལྔ་བཟུང་ནས་ལྕགས་གསུམ་གྱིས་དཀྲིས་པ་དང་། 
དུར་ཁྲོད་དུ་ཕྱིན་ལ་ཕྱག་རྒྱ་མ་བཟུང་སྟེ་ཞལ་ནས་སྔགས་ཟློས་ཤིང་ནམ་མཁའ་ལ་སྒྲ་འབྱུང་བ་ཐོས་པ་དང་ཁྱིམ་དུ་ལོག་ནས་མིག་སྨན་བྱས་ན་དེ་ནས་མི་མཐོང་བར་འགྱུར་རོ། །
ནིམ་པ་རློན་པ་བཟུང་སྟེ་ལུས་ལ་བྱུགས་ནས་གཟའ་ཉི་མ་ལ་སུ་མ་ཀ་ཏ་ལག་པ་གཡོན་པས་ལུས་ལ་བྱུགས་ཏེ་ཚེས་བརྒྱད་ལ་མིའི་མར་ཁུས་ལུས་ལ་བྱུགས་ནས་རིམ་པ་ཇི་ལྟ་བ་བཞིན་དུ་བྱས་ན་མི་སྣང་བར་འགྱུར་རོ། །
གཟའ་མིག་དམར་ལ་སེམས་ཅན་དུ་མ་ནི་ཀ་བཟུང་སྟེ། 
གཟའ་ལག་པ་ལ་རིན་པོ་ཆེའི་རལ་གྲི་བཟུང་ནས་ཀླུ་ལྷག་མ་ཅན་གྱི་ལྕེ་བཅད་ནས་བཟུང་བ་དེ། དང་པོ་གསེར་གྱི་སྣོད་དུ་བཅུག་ནས་ཕྱི་ནས་བཏོན་ཏེ། 
དེ་བཞིན་དུ་ཕྱི་རོལ་ནས་ཟངས་མ་དེ་བཞིན་དུ་ལྕགས་གསུམ་གྱིས་དཀྲིས་ནས་ཁར་བཅུག་ན་མི་མཐོང་བར་འགྱུར་རོ། །
སྨན་འཛག་བྱེད་ཀྱི་རྩ་བ་ལ་གསོལ་བ་བཏབ་ནས་སྐུད་པས་བཅིངས་ཏེ་ཉི་མ་བཟང་པོ་ལ་བླངས་ནས་སེན་དྷ་བ་དང་། 
ཚིལ་ཆེན་དང་ལྷན་ཅིག་ཏུ་བཙོས་ཏེ་ཟོས་ན་མི་མཐོང་བར་འགྱུར་རོ། །
ལྷ་མོའི་སྔགས་ལན་བདུན་སྨན་ཛ་ཡན་ཏིའི་ལོ་མ་ལ་བཟླས་ནས་ཀན་ཛིའི་ནང་དུ་ཉི་མ་གཅིག་བཅུག་ནས་བཏོན་ཏེ། 
ནིམ་པའི་ཤིང་གི་ནང་དུ་སྦས་ནས། དེ་ཉིད་ལས་དེ་བཞིན་དུ་བླངས་ནས་བ་ཏ་པའི་ཤིང་དེ་ལ་དེ་བཞིན་དུ་གཞུག །
ཕྱི་ནས་སྨལ་པོའི་ཟླ་བ་ནག་པོའི་ཕྱོགས་ཀྱི་བཅུ་གསུམ་ལ་བཏགས་ནས་ལུས་ལ་བྱུགས་ན་མི་མཐོང་བར་འགྱུར་རོ། 
ཇི་སྲིད་དུ་ལོ་གཅིག་ཏུ་ཡང་དེ་བཞིན་ནོ། །
ལྷ་མོའི་རིལ་བུ་ཆེན་པོ་ནི་མེ་ཏོག་བདུན་གྱི་སུལ་དང་། ན་རི་ཀེ་ལའི་མེ་ཏོག་དང་། སྨན་ཀ་ཏ་ཀ་པ་ཏྲ་དང་། ས་མ་ཡ་གོ་ལ་དག་དང་། ནཱ་ག་པུཥྤ་དང་། པིན་ཏ་དྷ་ཀ་རའི་རྩ་བ་དང་། །ཏྲི་པུ་ར་དང་། དྷ་དུ་རའི་རྩ་བ་དང་། འབྲས་བུ་གསུམ་རྣམས་ལ་རིལ་བུ་ཉི་ཤུ་རྩ་གཅིག་ལུང་ཐང་གི་ལྔ་ཆ་ཙམ་མོ། །
པིན་ཏ་དྷ་ཀ་ར་དང་། རང་བྱུང་དང་། དེ་བརྟ་ནཱ་ར་དང་། རིལ་བུ་ཉི་ཤུ་རྩ་གཅིག་དང་། ནག་པོ་ཆེན་པོའི་འབྲས་བུ་རིལ་བུ་ཉི་ཤུ་རྩ་གཅིག་དང་མཉམ་པའོ། །
དེ་རྣམས་བཏགས་ནས་སྦྲང་རྩི་དང་རིལ་བུ་ལྔ་བྱས་ནས་དང་པོ་རིལ་བུ་གཅིག་ཁར་གཞུག །གཉིས་པ་རྣམ་པར་སྣང་མཛད་ཀྱི་ལམ་དུ། 
གསུམ་པ་དང་། བཞི་པ་ལག་པ་གཡས་གཡོན་གཉིས་རེ་རེའོ། །ལྔ་པ་ནི་དཔྲལ་བར་ཐིག་ལེ་བྱའོ། །
ངེས་པར་མི་སྣང་བར་འགྱུར་རོ། །
དེ་ནས་ཡང་གཟའ་མིག་དམར་ནག་པོ་ཕྱོགས་ཀྱི་བཅུ་གཉིས་ལ་སུ་ར་བི་ཙའི་རྩ་བ་བཟུང་ནས་ཚིལ་ཆེན་དང་བཙོས་ཏེ། དེ་ནས་མུ་རུ་མུ་རི་གའི་ཁུ་བ་དང་། 
སྨན་བྷ་གི་ནིའི་ཁུ་བ་ལ་རིལ་བུ་བྱས་ཏེ། ལྷ་མོའི་སྔགས་བདུན་བཟླས་ཏེ་རིལ་བུ་བྱས་ནས་རྣམ་སྣང་དུ་བཅུག་ན་མི་སྣང་བར་འགྱུར་རོ། །
ཉི་མ་བདུན་དུ་ལྷ་མོའི་སྔགས་བཟླས་ནས་སྔགས་པས་གྷོ་དྷ་ཟོས་ནས་ཆང་འཐུངས་ན་ཐམས་ཅད་མཐོང་བར་འགྱུར་རོ། །
བཅོམ་ལྡན་འདས་ཀྱིས་བཀའ་སྩལ་པ། ལྷ་མོ་དངོས་གྲུབ་ཐམས་ཅད་ཀྱི་མཐུ་ཁྱོད་ཀྱིས་བརྗོད་པས་ཇི་ལྟ་བར་དེ་ཁོ་ན་ཉིད་སྟོན་པར་བྱེད་དོ། །
དེའི་ཕྱིར་ནུས་པ་གང་དང་གང་བྱེད་པ་ཇི་ལྟ་བའི་དངོས་གྲུབ་ཐམས་ཅད་ཀྱི་འཕྲུལ་པའོ། །
ལྷ་མོས་གསོལ་པ། ཀྱེ་བཅོམ་ལྡན་འདས་འཛམ་བུའི་གླིང་གི་སེམས་ཅན་རྣམས་ལ་ཕན་པ་དང་བདེ་བའི་དོན་དུ་ཇི་ལྟ་བ་བཞིན་དུ་བསྟན་དུ་གསོལ། 
འདི་ནི་དཔལ་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་ལྷ་མོས་ཞུས་པ་དང་ལན་ལས་རིལ་བུའི་ལེའུ་སྟེ་དགུ་པའོ།། །།
དེ་ནས་ཡང་དག་པར་བཤད་པར་བྱ་སྟེ་སེམས་ཀྱིས་བསམ་གྱིས་མི་ཁྱབ་པའི་རྐང་མགྱོགས་ཀྱི་མཚན་ཉིད་སྣ་ཚོགས་པ་ཞེས་བྱ་བ་སྟེ། 
བཅོམ་ལྡན་འདས་ཀྱིས་བཀའ་སྩལ་པ། རྐང་མགྱོགས་ལ་ཕྱག་བཅུ་གཉིས་པའི་སྔགས་འབུམ་ཕྲག་ལྔ་བཟླས་ན་མཆོག་ཏུ་འགྲུབ་པའོ། །
ཉི་མ་དང་པོའི་དུས་སུ། དངུལ་ཆུ་དང་། རང་འབྱུང་དང་། པ་ལ་ཤའི་རྩ་བའི་ཁུ་བ་དང་། ཤ་དུ་རི་བཏགས་ནས་རྔ་མོའི་ཆུ་ཡིས་འདེ་གུ་བྱས་ཏེ། 
རྐང་པ་ལ་བྱུགས་ན་བར་སྣང་ལ་འགྲོ་བར་འགྱུར་རོ། །
ཟླ་བའི་ཆུ་ཡིས་ཡོངས་སུ་བྱེད་པ་དང་ཡང་དག་པར་ལྡན་པས་དངོས་གྲུབ་བརྒྱད་པ་དང་མཉམ་པ་རི་ཀ་ན་བ་སུ་དང་ལྡན་པས། 
སྨན་དྷ་ན་ཆ་ལྔས་ལྷག་པ་རྐང་པ་ལ་བྱུགས་པ་ཙམ་གྱིས་ནམ་མཁའ་ལ་འགྲོ་བར་འགྱུར་རོ། །
ཇི་ལྟར་གཟའ་ཡིས་ཟིན་པ་ན་དེ་ནས་དེ་ཉིད་དུ་འབུམ་ཕྲག་གཅིག་གི་ནང་ནས་གཅིག་བླངས་པ་ལ་སྔགས་དེ་ཉིད་ཇི་སྙེད་གྲོལ་གྲོལ་གྱི་བར་དུ་བྱ། 
སྦྲང་རྩི་རྐང་པ་ལ་བྱུགས་ན་ངེས་པར་བར་སྣང་ལ་འགྲོ་བར་འགྱུར་རོ། །
དམ་ཚིག་ཅན་གྱིས་བསྟེན་པ་ན་བཅོམ་ལྡན་འདས་ཀྱིས་དངོས་གྲུབ་མཉམ་པ་མེད་པ་བདག་ལ་སྩོལ་བའོ། །
དེ་ནས་ཡང་ཉི་མ་གཟས་ཟིན་པ་ལ་སེན་དྷ་བ་དང་། ལན་ཚྭ་དང་། གོ་ཊ་བྱས་པ་ཡོངས་སུ་བསྡུས་ནས་ཕྱག་བཅུ་དྲུག་པའི་སྔགས་ལན་བདུན་དུ་བཟླས་ནས་རྐང་པ་ལ་བྱུགས་ན་བར་སྣང་ལ་འགྲོ་བར་འགྱུར་རོ། །
དང་པོའི་བུད་མེད་ཀྱི་རྡུལ་དང་། སི་ཧླ་དང་། ཆུ་དྲོན་གཅིག་ཏུ་བྱས་ནས་སྔར་གསུངས་པའི་སྔགས་ཀྱིས། 
ཡིད་སྤྲོ་བས་སྦྱངས་པར་གྱུར་ན་དངོས་གྲུབ་ཏུ་འགྱུར་བ་ནི་མཚན་མོ་ཀུན་ལ་རིམ་པ་བཞིན་དུ་འཆག་པར་འགྱུར་རོ། །
སྨན་པཎྜི་གོ་ལ་ཀ་དང་། 
ལྒ་དང་། ཨ་རུ་ར་དང་། 
བ་ལ་ཏ་ཀི་དང་མཉམ་པར་བསྲེས་ནས་རྐང་པ་གཉིས་ལ་བྱུགས་ན་བར་སྣང་ལ་འགྲོ་བར་འགྱུར་རོ། །
གལ་ཏེ་མ་གྲུབ་ན་དེ་ཡིས་མཚམས་མེད་པ་ལྔའི་ལས་བྱས་པར་འགྱུར་བའོ། །ཇི་ལྟར་མར་དང་དེ་བཞིན་ནོ། །
མེ་ཏོག་ཉི་ཤུ་རྩ་ལྔའམ། ཀུན་དྷའི་མེ་ཏོག་དང་ཚིལ་ཆེན་བསྲེས་ནས་སྦྱིན་བསྲེག་བྱ་བ་ནི། ཨོཾ་དྷ་མུ་དྷ་མུ་ཀྵ་མུ་ཀྵ་སྭཱ་ཧཱ། དེ་ནས་སྔགས་འདི་ཉིད་དང་། ཀླུ་འདུལ་བའི་མེ་ཏོག་དང་། 
མི་སྐམ་པའི་མེ་ཏོག་དང་། བ་སེར་སྐྱའི་ཞག་དང་། མིའི་ཞག་དང་མཉེས་ནས་རྐང་པ་ལ་བྱུགས་ན། 
དེ་ཡང་མེ་ཏོག་རེ་རེའམ་ཐམས་ཅད་ཀྱིས་བར་སྣང་ལ་འགྲོ་བར་འགྱུར་རོ། །ཨོཾ་མ་ཎི་དྷཱ་རི་ཎི། མ་ཧཱ་ཀཱ་ལི་ནི་ཁ་ཁ་ཁཱ་ཧི་ཁཱ་ཧི། 
ཧ་ན་ཧ་ན། གྷཱ་ཏ་ཡ་གྷཱ་ཏ་ཡ། ཙ་ལ་ཙ་ལ། ཧུྃ་ཧྲིཿཧྲིཿཧཿ། སྔགས་འདི་ལན་བརྒྱ་བཟླས་པ་དང་ལྡན་པས། 
སྨན་ཤི་ལ་པ་ཏ་ཀ་རྐང་པ་ལ་བྱུགས་ན་བར་སྣང་ལ་འགྲོ་བར་འགྱུར་རོ། །
ས་བླ་རུ་འགྲོ་བར་འདོད་པའི་མིས་སྨན་པ་ལ་ཀིའི་རྩ་བ་དང་། བ་ལང་གི་ལྕེའི་རྩ་བ་དང་། 
སྨན་ཀུན་སུ་མ་དང་། ཨ་རུ་རའི་རྩ་བ་དང་། ཡུང་བ་དང་འདི་རྣམས་སུ་མ་འགྱུར་དུ་བྱས་ནས་གླང་པོ་ཆེའི་ཆང་དང་། ལྷན་ཅིག་རྡོ་ཀྱོང་སེར་པོར་རབ་ཏུ་མཉེས་ནས་སྦྲང་དང་ལྷན་ཅིག་རྐང་པ་ལ་བྱུགས་ན་ངེས་པར་ས་བླ་ལ་འཕྱོ་བར་འགྱུར་རོ། །
དེ་ནས་ལྷ་མོས་གསོལ་པ། སྦྱོར་བ་ལྔ་ཇི་ལྟར་འགྱུར་བ་རབ་ཏུ་བཤད་དུ་གསོལ། །ད་ནི་ཡང་དག་པར་རབ་ཏུ་སྦྱིན་པས་འགྲུབ་པ། 
དང་པོ་ལ་སྨན་སེ་བྷིའི་ཁུ་བ་བླངས་ནས། ཉི་མ་གཉིས་པ་དང་། གསུམ་པ་ལ་བ་རུའི་ཆུ་དང་། བཞི་པ་ལ་ས་ཧོར་གྱི་འབྲས་བུ་ལྔ་དང་། ལྔ་པ་ལ་ཤིང་བ་ཏའི་འདབ་མ་རྣམས་ལ་རའི་ཆུས་བླུགས་ལ་ཉི་མ་ལྔ་བཞག་ལ་མ་ཧེའི་འོ་མ་ལ་ཉི་མ་ལྔ་སྦང་། 
རྔ་མོའི་ཆུ་ལ་ཉི་མ་ལྔ་སྦང་། 
དེ་རྡོ་ཀྱོང་སེར་པོར་སི་སི་རི་དང་བཏགས་ཏེ། 
དངུལ་ཆུ་དང་གཉིས་སྦྱར་ནས་དེའི་རྗེས་ལ་མཆོད་སྦྱིན་གྱི་ཤིང་དང་ལྷན་ཅིག་ཏུ་རིལ་བུ་བྱས་ནས་ཉ་ཕྱིས་ཀྱི་ནང་དུ་རང་གི་ཁུ་བ་དང་གཉིས་མཉེས་ནས་རྐང་པ་ལ་བྱུགས་ན་ངེས་པར་བར་སྣང་ལ་འགྲོ་བར་འགྱུར་རོ། །
ཟླ་འཛིན་གྱི་ཆུ་དང་སྨན་ནཱ་ག་དྷ་མན་དང་། ཕ་ནི་ཀི་ར་ཎའི་འདབ་མ་གཉིས་ཤི་ལ་པཏྟའི་ཁུ་བ་དང་། སུ་གན་དྷ་ཏི་ཀ་ཏ་ཆེན་པོ་དང་། སྒྲ་སྙན་གྱི་སྨན་དང་། 
ཧྲི་རནནྱ་པ་རི་ག་དང་། སུ་ག་ཏྲ་མུ་ཏྲ་མུ་ཁི་འདི་རྣམས་ཐམས་ཅད་གཅིག་ཏུ་བསྡུས་ནས་ཡུངས་ཀར་གྱི་མར་ལ་སྦགས་ཏེ། ཡན་ལག་ཐམས་ཅད་ལ་བྱུགས་ན་ཐུན་ཚོད་གཅིག་ལ་བར་སྣང་ལ་འགྲོ་བར་འགྱུར་རོ། །
གལ་ཏེ་ཟླ་བ་གཟས་ཟིན་པའི་དུས་སུ་མ་གྲུབ་ན་རྒྱལ་གྱི་ཟླ་བའི་དཀར་པོ་ཕྱོགས་ཀྱི་ཚེས་ལྔ་ལ་བྱི་ལ་ནག་པོའི་མཁྲིས་པ་བླངས་ནས་དེའི་རྗེས་ལ་ཚེས་བདུན་ལ་རྨ་བྱའི་མཁྲིས་པ་དང་། ཟླ་བ་དང་། 
ལུག་གི་ཁྲག་དང་བཅས་པས་རྐང་པ་གཉིས་ཀྱི་མཐེ་བོང་ལ་བྱུགས་ན་ཐུན་གཅིག་གིས་བར་སྣང་ལ་འགྲོ་བར་འགྱུར་རོ། །
གལ་ཏེ་མ་གྱུར་ན་བསྒོམ་དོན་དུ་གཉེར་བའི་སྐྱེས་བུས་དེ་ནས་ཆོས་ཐམས་ཅད་ཉམས་པར་བྱས་པའོ། །བདག་ཉིད་ཀྱིས་སྨྲས་པ་བསླུས་པའོ། །སྨན་སོ་ཀ་རའི་རྩ་བ་དང་། 
སྨན་ས་བ་ད་ལི་བླངས་ནས་བ་ལང་གི་ཤ་དང་བཏགས་ནས་རྐང་པ་ལ་བྱུགས་ན་དེ་ནས་སུ་ར་སི་ར་ཡིས་བཀྲུས་ན་ངེས་པར་བར་སྣང་ལ་འགྲོ་བར་འགྱུར་རོ། །སྨན་ན་མ་ས་དང་། དབུ་རྩ་བ་དང་། ས་ཤ་མ་རན་དང་། སུ་ཀ་ཏ་དང་། 
ཨེ་རན་ཏ་དང་། 
ས་ཐོ་ཏ་ཀ་རྣམས་ལྕགས་གསུམ་དང་། ཨིནྡ་རོ་དང་། དཔལ་འབྲས་ཀྱི་ས་བོན་དང་། བ་ཏ་བའི་ས་བོན་དང་། ནིམ་པའི་ས་བོན་དང་། ས་ཏ་ནིའི་རྩ་བ་དང་། ལོ་མ་དང་། 
དེ་རྣམས་གཅིག་ཏུ་བཏགས་ནས་རྐང་པ་ལ་བྱུགས་ན་བར་སྣང་ལ་འགྲོ་བར་འགྱུར་རོ། །
གལ་ཏེ་མ་གྲུབ་ན་སྒྲུབ་པ་པོས་མཚམས་མེད་པ་ལྔའི་ལས་བྱས་པར་འགྱུར་རོ། །
ཁྱོད་ཀྱིས་ཆོས་ཐམས་ཅད་རྒྱུད་ལ་ཆགས་པ་ཉམས་པར་བྱས་པས་སོ། །དེའི་ཚེ་ང་ཡིས་རྫུན་སྨྲས་ཤིང་བསླུས་པར་གྱུར་པའོ། །
དེ་ནས་ཡང་རིའི་རྩེ་ལ་རབ་ཏུ་གནས་ཏེ། ལྷ་མོའི་སྔགས་ལན་བདུན་བརྗོད་དོ། །
ལྡོང་རོས་ཀྱི་ཕྱེ་མ་དང་། 
ཀེ་ན་དུའི་ལོ་མ་དང་། 
ཛཱ་ཏིའི་ལོ་མ་དང་། ས་བོན་རབ་ཏུ་མཉེས་ཏེ་བཀྲུས་ནས་འདི་རྣམས་ཀྱིས་རྐང་པ་ལ་བྱུགས་ན་བར་སྣང་ལ་འགྲོ་བར་འགྱུར་རོ། །དེ་ནས་ཡང་རྩ་བ་བདུན་པའི་ཁུ་བ་དང་། ཟླ་བའི་ཆུའི་འགུ་ལི་ཀ་རྐང་པ་ལ་བྱུགས་ན་ངེས་པར་བར་སྣང་ལ་འགྲོ་བར་འགྱུར་རོ། །
གང་དེ་ཁོ་ན་ཉིད་ཤེས་པའི་མི་དེ་དང་དེའི་རྒྱུ་ཉེ་བར་མཚུངས་པ་ལ་དངོས་གྲུབ་སྣ་ཚོགས་མཆོག་ཏུ་སྟེར་བ་འདི་བྲིས་པའོ། །
སྐྱེས་བུ་དེ་ཉིད་གླུ་སྣ་ཚོགས་ཀྱིས་རབ་ཏུ་བརྒྱན་པས་སོ། །
འདི་ནི་དཔལ་ནག་པོ་ཆེན་པོའི་རྒྱུད་ལས་རྐང་བྱུག་གི་ལེའུ་སྟེ་བཅུ་པའོ།། །།
དེ་ནས་ཆོས་ཐམས་ཅད་ཀྱི་མཐུ་བཤད་པར་བྱ་སྟེ། 
ལྷ་མོས་གསོལ་པ། ཆོས་རྣམས་ཐམས་ཅད་ནི་ནམ་མཁའ་བཞིན་ན་དེ་ཉིད་དེ་ལྟར་རྒྱ་མཚོ་ལ་བྱའི་རྒྱལ་པོ་ངང་པ་སྤྱོད་པ་བཞིན་སྐྱེའམ། དངོས་གྲུབ་གང་གི་རང་བཞིན་རང་གི་ལྷའི་གཟུགས་ཀྱིས་གནས་པས་སམ། 
བཅོམ་ལྡན་འདས་ཀྱིས་བཀའ་སྩལ་པ། ཀྱཻ་ལྷ་མོ་གཞན་དུ་ན་སྐད་ཅིག་ཙམ་སེམས་ཡོད་པ་དང་། སེམས་མེད་པར་གནས་པས་དངོས་གྲུབ་དཀར་པོ་འདོད་པ་རྣམས་ལ། འོད་ཟེར་དཀར་པོ་དང་ལྡན་པས་དྲི་མ་མེད་པའི་དངོས་གྲུབ་འདོད་པ་སྟེར་བས་ཉི་མ་དང་པོ་ལ་གོམས་ཤིང་གོམས་པའི་དུས་སུ་ཡང་དང་ཡང་དུ་གནས་པས་བརྟན་པར་བྱ་སྟེ། ཇི་ལྟར་བདེ་བའི་དོན་དུའོ། །
ལྷ་མོས་གསོལ་པ། ཀྱཻ་བཅོམ་ལྡན་འདས་སྐད་ཅིག་གིས་སེམས་ཡོད་པར་ཡོངས་སུ་འཁྲུལ་པའི་མི་ཡིས་དེ་ལྟར་རིགས་ལྔ་ལ་སོགས་པ་ལ་སྤྱད་པས་འགྲུབ་པར་ཇི་ལྟར་རིགས། 
ཁམས་རྣམས་བསྲུང་བ་ནི་སྔགས་གཅིག་གིས་ཇི་ལྟར་རིགས། 
འདིས་ནི་དངོས་གྲུབ་ཆེན་པོ་མཐར་ཐུག་པ་དངོས་གྲུབ་ཀྱི་འབྲས་བུ་ཡོངས་སུ་འགྲུབ་པར་འགྱུར་རམ། 
བཅོམ་ལྡན་འདས་ཀྱིས་བཀའ་སྩལ་པ། ཀྱཻ་ལྷ་མོ་གང་ཁྱོད་ཀྱིས་སྨྲས་པ་ལ་དགོས་པ་ཅི་ཡོད། 
དངོས་གྲུབ་ཐམས་ཅད་ངེས་པར་གྱུར་པ་སྒོམ་པ་ཆེན་པོ་གོམས་པ་ནི་རྐང་མགྱོགས་སོ། །
སྦྱོར་བ་ཆེན་པོ་འདུས་པ་ནི་རིལ་བུའོ། །
དམ་ཚིག་གི་ཆོས་ཀྱི་མཚན་ཉིད་ནི་མིག་སྨན་ནོ། །
མཆོག་གི་གནས་ཡང་དག་སྦྱོར་བ་ནི་རལ་གྲིའོ། །
ཇི་སྲིད་རྟོག་པ་མེད་པའི་བར་དང་ཡོད་པར་སྨྲ་བ་མཆོག་ཏུ་ཞི་བ་མ་ཡིན་ཏེ་དེས་ན་འཁྲུལ་པའོ། །
དྲི་མ་མེད་པའི་སྔགས་ཀྱིས་ངེས་པར་དངོས་གྲུབ་ཏུ་འགྱུར་རོ། །
མཆོག་ཏུ་དགའ་བའི་གོ་འཕང་བཅུད་ཀྱི་དངོས་གྲུབ་མིས་དོན་དུ་གཉེར་བས་ལྷག་མ་མཁའ་སྤྱོད་དང་ས་སྤྱོད་ལ་སོགས་པར་ཡང་འགྱུར་བས་སོ། །
ཚེ་རིང་པོའང་རབ་ཏུ་འགྲུབ་པའོ། །
ལེའུ་འདིའི་སྒོམ་པ་དོན་དུ་གཉེར་བས་རྒྱལ་པོར་འགྱུར་རོ། །
རྩ་རྣམས་ཐམས་ཅད་ཀྱི་ནང་ནས་ནི་རྒྱལ་པོ་ཨ་བ་དྷཱུ་ཏཱིའི་རྩའོ། །
ལྷ་མོས་གསོལ་པ། ཀྱཻ་བཅོམ་ལྡན་འདས་ཐམས་ཅད་ཟོས་ནས་དེ་ཁོ་ན་ཉིད་ཀྱི་རྗེས་སུ་འབྲངས་ནས་ཉེ་བར་དམིགས་པས་ཇི་ལྟར་དངོས་གྲུབ་འཐོབ། 
བཅོམ་ལྡན་འདས་ཀྱིས་བཀའ་སྩལ་པ། ལྷ་མོ་གཉིས་ཀ་ལ་མཉམ་པར་འདུས་པ་ལས་ཇི་ལྟ་བའི་བདེ་བ་ཐོབ་པའི་རྒྱུ་ཉེ་བར་བསྟན་པར་བྱའོ། །
དབང་པོ་གཉིས་མཉམ་པར་སྦྱོར་བའི་ཀུན་དུ་རུ་ལས་ཀུན་དུ་རུ་མཚོན་པ་ལས་གཞན་དུ་ནི་མ་ཡིན་ནོ། །
གང་གི་སེམས་མཉམ་པར་གཞག་པ་ལས་དེ་ལ་བདེ་བ་སྟེར་བར་འགྱུར་རོ། །
ཕྱག་བཅུ་དྲུག་པ་ལ་གོམས་པས་དབང་བསྐུར་བ་མཚོན་པའི་རྣལ་འབྱོར་པ་དེས་རྒྱུད་ཀྱི་རྒྱལ་པོ་བྲི་བར་བྱ་བ་དང་། རིགས་ལྔ་ལ་ཆགས་པ་དང་ལྡན་པས་སོ། །
ཇི་ལྟར་བརྗོད་པ་རྣམས་ལ་ཐེ་ཚོམ་བྱས་ན་མགོ་ཨརྫ་ཀའི་དོག་པ་བཞིན་གྱེས་པ་འབྱུང་བ་དང་། ནད་མང་བ་དང་། ཚེ་ཐུང་བ་དང་། མི་མཐོང་བར་འགྱུར་རོ། །
འདི་ནི་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་ལྷ་མོ་མཐུ་ཡིས་བརྒྱན་པའི་ལེའུ་སྟེ་བཅུ་གཅིག་པའོ།། །།
དེ་ནས་ཡང་འདི་ཉིད་དུ་མིག་སྨན་གྱི་ལེའུ་བཤད་པར་བྱ་སྟེ། 
མིག་སྨན་ནི་རྡོ་རྗེ་དང་པད་མ་མཉམ་པར་སྦྱོར་བ་ལས་རོ་གཅིག་པར་བརྗོད་པའོ། །
ཕྱི་རོལ་གྱི་མིག་སྨན་ནི་མཁའ་སྤྱོད་ཀྱི་བྱ་རྒོད་བཞིན་ནོ། །
ནག་པོའི་བརྒྱད་ལ་བྱི་བའི་རུས་པ་ཡང་དག་པར་བཟུང་ནས། 
མ་ལི་ཀའི་སྣོད་དུ་གཟའ་ཉི་མ་ལ་ཨ་ས་མི་ནི་བྱས་ནས་དར་ལིང་ལ་སྡོང་བུ་བྱས་ཏེ། 
དེའི་རྗེས་སུ་ཁྱིའི་ཞག་དང་། 
བྲམ་ཟེའི་ཐོད་པར་མིག་སྨན་ཕབ་ནས་མིག་གཉིས་ལ་བསྐུས་ན་ཕོ་རོག་གི་མིག་བཞིན་ནམ་མཁའ་ལ་རྒྱུ་བའོ། །
དེ་ནས་ཡང་ལྕགས་ཀྱུ་མཆོག་གིས་རིལ་བུ་གཉིས་བྱས་ཏེ། 
རབ་ཏུ་བཟུང་ནས་གཟའ་མིག་དམར་ལ་ཟོས་ནས་གླང་ནག་པོ་བཟུང་ནས་གང་བཞག་པ་དེ་ལ་ཇི་སྲིད་དུ་བསྣུན་ནས། གླང་སྐད་ཕྱུང་བ་དང་། 
དེ་ནས་བདག་ཉིད་ཞོན་ནས་བཟའ་བ་ཟོས་ན་ཡང་ཐོ་རངས་ཀྱི་དུས་སུ་ཕྱག་བཅུ་དྲུག་པའི་སྔགས་ལན་བདུན་བཟླས་ནས་མིག་ལ་བྱུགས་ན་གླང་ལས་རྣམ་པར་གྲོལ་ནས་ངེས་པར་ནམ་མཁའ་ལ་འགྲོ་བར་འགྱུར་རོ། །
རིགས་ལ་ཡང་དག་པར་གནས་པ། 
ནག་པོའི་ཕྱོགས་ཀྱི་བཅུ་བཞི་ལ་རིམ་པས་དྲི་པུ་གན་དྷ། ནཱ་ག་ར་ག་ཏ་དང་། གུར་གུམ་དང་། གླ་རྩི་དང་། ཙནྡན་དང་། 
ཙམ་བུ་ལི་ཀ་དང་། 
སི་ཧླ་ཀའི་བར་ཐམས་ཅད་རྡོ་གཏུན་གྱི་སྟེང་དུ་མཉེས་ནས་རིལ་བུ་བྱས་ཏེ་སྦྲང་རྩི་དང་བཅས་པས་མིག་སྨན་བྱས་ན་སྤྲིན་བཞིན་དུ་ཐམས་ཅད་དུ་འཁོར་བར་འགྱུར་རོ། །
དེ་ནས་ཡང་དག་པར་བཤད་པར་བྱ་སྟེ། 
རྣལ་འབྱོར་པའི་སྙིང་ག་དང་མགྲིན་པའི་རྣལ་འབྱོར་པའི་ངོ་མཚར་བ་ནག་པོ་ཆེན་པོ་ལ་གུས་པ་གང་རྣལ་འབྱོར་པ་སྣ་རིང་བར་ངེས་པ་དེ་མིག་སྨན་ནོ། །
ཐ་མ་དང་འབྲིང་གི་སེམས་ཅན་འདི་ནི་དེའི་དངོས་གྲུབ་མཆོག་ཏུ་འགྱུར་རོ། །
ལྷ་མོས་གསོལ་པ། སྨན་ཤ་བ་རིའི་རྩ་བ་དང་སྦྲང་བུ་བཏགས་ཏེ་སྦྱར་ནས་མིག་གཉིས་ལ་བསྐུས་ན་དངོས་གྲུབ་གྲུབ་པར་འགྱུར་བ་ནི་སྤྲིན་བཞིན་དུ་ནམ་མཁའ་ལ་འཕྱོ་ཞིང་ཇི་ལྟ་བ་བཞིན་བསྐྱོད་པར་འགྱུར་རོ། །
དེ་ནས་གཟའ་པ་བ་སངས་ལ་སྨྱོ་བྱེད་ཀྱི་རྩ་བ་བླངས་ལ་གཟའ་སྤེན་པ་ལ་སྨན་ཉི་དགའ་བླངས་པ་དང་། གཟའ་ཉི་མ་ལ་ཛ་ཡན་ཏིའི་རྩ་བ་བླངས་པ་དང་། 
གཟའ་ཟླ་བ་ལ་བྱི་ལ་ནག་པོའི་མཁྲིས་པ་བླངས་པ་རྡོ་ཀྱོང་སེར་པོ་རུ་སྦྲང་དང་ལྷན་ཅིག་ཏུ་རབ་ཏུ་མཉེས་ལ་མིག་གི་མིག་སྨན་དུ་འགྱུར་བ་ནི་སྤྲིན་བཞིན་དུ་འཁོར་བར་འགྱུར་རོ། །
རྡོ་ཁ་དོག་གཅིག་པའི་སྟེང་དུ་ཛ་ཡ་རའི་འབྲས་བུའི་ནང་བཅུད་དང་སྨན་ཉི་འཁོར་དང་། དཔལ་འབྲས་ཀྱི་མེ་ཏོག་དང་། ལྕམ་པ་དང་། ཅོད་པན་ཅན་གྱི་མཁྲིས་པ་དང་། སྦྲང་རྩི་རྣམས་རབ་ཏུ་མཉེས་པའི་མིག་སྨན་མིག་གཉིས་ལ་བྱས་ན་མི་བྱ་རྒོད་བཞིན་དུ་ལྡིང་བར་འགྱུར་རོ། །
དེ་ཡང་ལྷ་མོ་རྐང་མགྱོགས་ཀྱི་དངོས་གྲུབ་བཞིན་ནོ། །
འདི་ལྟར་ཡང་འདི་ནི་དངོས་གྲུབ་སླ་བའོ། །
འདི་ནི་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་མིག་སྨན་གྱི་ལེའུ་སྟེ་བཅུ་གཉིས་པའོ།། །།
དེ་ནས་ཡང་བཅོམ་ལྡན་འདས་ཀྱིས་གསུངས་པ། འཛམ་བུའི་གླིང་པ་ཇི་ལྟར་མཆོག་ཏུ་བདེ་བ་གང་འདོད་པ་ལ་བཅུད་ཀྱིས་ལེན་རབ་ཏུ་བཤད་པར་བྱའོ། །གང་གིས་སེམས་ཅན་རྣམས་གྲོལ་བར་འགྱུར་བ། 
བཅུད་ཀྱིས་ནུས་པ་ཆེན་པོ་གསོལ་བའི་བཅུད་བསྟེན་པར་བྱ་སྟེ། 
སྦས་པ་རྣམས་རབ་ཏུ་གསལ་བའི་སྐད། དགོངས་པའི་སྐད་དང་། སྐད་ངན་པ་དང་། བརྡ་ཡིས་སོ། །མཆོག་ཏུ་དགའ་བའི་དགའ་བ་ཆེན་པོ་ཕུན་སུམ་ཚོགས་པ་ཞེས་བྱའོ། །
བཅུད་ཀྱི་རིག་པ་ཤེས་པའི་རྣལ་འབྱོར་པས་དེའི་ཡང་མཆོག་ཏུ་དཔག་ཏུ་མེད་པའི་སྟོབས་བསྐྱེད་པར་འགྱུར་རོ། །
བཅུད་བསྡུས་པ་ཕུན་སུམ་ཚོགས་པའི་དུས་སུ་བཅུད་སྒོང་བར་ནུས་སོ། །
ར་ས་ཞེས་པའི་ཡི་གེ་གཉིས་ནི་གཉིས་ལ་ཟུང་དུ་འཇུག་པའི་རིམ་པས་བླང་ངོ་། །
དང་པོར་བཅུད་རབ་ཏུ་བླུགས་པ་ནི་རའི་འོ་མར་གནུར་རོ། །དྷ་དུ་རའི་འདབ་མའི་ཁུ་བ་དང་། སེན་ད་བ་དང་། ལན་ཚྭ་དང་། 
བ་ལང་གི་ལྕི་བའི་ཁུ་བ་རྣམས་ཀྱིས་དེ་བཞིན་བྱས་ལ་ཀརྨ་ར་གའི་ཁུ་བ་བླུགས་ལ་ཉི་མ་ལ་ཐུན་ཚོད་གསུམ་དུ་བཞག་སྟེ། དེ་ནས་ནམ་མཁའི་ཆུ་དང་། ཅོང་ཟིའི་ཆུས་བཀྲུས་ནས། 
མིའི་ཁྲག་དང་ཀ་རུ་ཎའི་ཁུ་བ་བླུགས་ལ། དེ་ནས་གསེར་གྱི་ཕྱེ་མ་མན་ཆ་གཅིག་དང་། དངུལ་ཆུ་མན་ཆ་ཉི་ཤུ་རྩ་བཞི་དང་། 
ཟླ་བ་གཅིག་ཏུ་སིམ་པའི་འདབ་མའི་ཁུ་བ་དང་སྟབས་གཅིག་ཏུ་བཞག་ནས་མཉེས་ཏེ་དེ་བཞིན་དུ་བཀྲུས་ནས་དེའི་རྗེས་ལ་སྡེ་ཚན་གཉིས་ཀྱི་དབུ་མའི་ཡི་གེ་ཞེས་བྱ་བ་ནི་མིང་གི་ཡི་གེ་དང་པོར་བཞག་པའོ། །
མཐའ་ཞེས་བྱ་བ་རབ་ཏུ་བསྟན་པ་ནི་སྡེ་ཚན་བཞི་པའི་དང་པོ་དང་། དབྱངས་ཡིག་བཞི་པས་བརྒྱན་པ་དབུ་མར་རབ་ཏུ་བསྟན་པ་ནི་སྡེ་ཚན་དྲུག་པའི་ཡི་གེ་དང་པོ་དང་། 
འདིའི་ཡང་མཐའ་སྡེ་ཚན་བཞི་པའི་མཐའ་མའི་ཡི་གེའོ། །
ཨས་སྔར་གྱི་ཡི་གེ་གཉིས་བརྒྱན་པ། དེའི་མིང་ནི་ཛ་ཡན་ཏཱི་ཞེས་བྱ་བར་རབ་ཏུ་གྲགས་པའོ། །
དེའི་ལོ་མའི་ཁུ་བ་མེ་མ་དག་ལ་བསྲོས་ནས་མཁས་པས་ལྷང་ཚེར་བ་དཀར་པོའི་ཕྱེ་མ་མན་ཆ་གསུམ་དང་སྲང་གཅིག་དང་ངེས་པར་བྱས་ནས་བཞི་འགྱུར་དུ་བསྲེ་བར་བྱའོ། །
རྣལ་འབྱོར་མཁས་པས་ཟླ་བ་གཅིག་ཏུ་བཙོ་ཞིང་ཉི་མ་རེ་རེ་བལྟ་བར་བྱའོ། །
ལྷང་ཚེར་ཟངས་སུ་བླུགས་པར་བྱའོ། །
གལ་ཏེ་གསེར་དུ་གྱུར་པ་ན་ངེས་པར་ཉི་མ་ཉི་ཤུ་རྩ་གཅིག་ཏུ་མི་ཡིས་བཟའ་བར་བྱའོ། །
ཟ་བའི་དུས་སུ་ལོ་མ་དང་། སྐྱུར་པོ་དང་། བུད་མེད་དང་། ཉི་མ་རྣམས་བསྲུངས་ན་ཟས་གང་དུ་འདོད་པ་དེར་འགྲོ་བར་འགྱུར་རོ། །
གཉེར་མ་དང་སྐྲ་དཀར་དག་ནས་ཚེ་ལོ་སྟོང་ཕྲག་དུ་འཚོའོ། །ངན་པ་ཐམས་ཅད་སྤོང་བར་འགྱུར་རོ། །
གཟུགས་དང་ལྡན་པར་འགྱུར་བ་དང་། ཤིན་ཏུ་བློ་རྣོ་བར་འགྱུར་རོ། །
ཞ་ཉེར་བླུགས་ན་དངུལ་དུ་འགྱུར་ཏེ་གོང་མ་ལྟར་རོ། །དེའི་དུས་ཀྱི་གཏོར་མའི་སྔགས་བརྗོད་པ། ཨོཾ་བ་ལི་མ་ཎི་རཾ་ཧཱུྃ་ཛཿརཀྵ་ཎི་རཀྵ་མི་ཀྵ་མི་ཁ་ཁ། 
གྲྀཧྞ་གྲྀཧྞ་བ་ལི། མ་ཧཱ་བྷཱི་ཥ་ཎཾ། པྲ་སཱ་དྷ་ཡ། པྲ་སཱ་དྷ་ཡ། ཧུ་ལུ་ཧུ་ལུ་ཕཊ་སྭཱ་ཧཱ། སྲན་མ་ཛམ་བུ་ཌི་དང་། མིའི་ཤ་དང་། ཆང་དང་། དྲི་དང་། བདུག་པ་དང་། ཕྲེང་བ་དང་། མར་མེ་དང་། 
ཕྱེ་མ་དང་། གདུགས་དང་། དྲིལ་བུ་དང་། བ་དན་ལ་སོགས་པ་ཁྲག་དང་འབྲས་སཱ་ལུ་དང་། ཉི་མ་རེ་རེ་ལ་ཕོགས་གསུམ་གསུམ་དུ་གཏོར་མ་ཆེན་པོ་ཇི་སྲིད་དུ་ཉི་མ་བདུན་དུ་བརྩམ་པར་བྱའོ། །
བཅུད་ཀྱི་ལས་དེའི་དུས་སུ་ཕྱག་བཅུ་དྲུག་པའི་སྔགས་བཟླས་པར་བྱའོ། །རིང་པོ་མ་ལོན་པར་ཐེ་ཚོམ་མེད་པར་འགྲུབ་པར་འགྱུར་རོ། །
དེ་ནས་ཡང་བཅུད་བླངས་ནས་གནུར་བར་བྱ་སྟེ་ཚི་མི་ལིའི་ལོ་མའི་ཁུ་བ་དང་། 
ཡང་བ་ཀི་ཏའི་ལོ་མའི་ཁུ་བས་སོ། །དེ་ནས་ཡང་སྨན་ཨ་ལམ་བུ་བླུགས་ལ་དེ་ཉིད་རིམ་པ་འདིས་སྦྲུལ་གྱི་ལྕེ་དང་། གོ་ར་ཀྵཾ་དུ་ལའི་འདབ་མ་དང་། སྨན་ཉི་འཁོར་དང་གཅིག་ཏུ་བྱས་ནས་ལྷང་ཚེར་བ་ནག་པོ་དང་། 
འདི་ཐམས་ཅད་བཏགས་ལ་སྟེང་འོག་གི་རིམ་པས་ཀོང་བུ་ལེགས་པར་གཡོགས་ལ་ཐབ་ཁུང་གླང་པོ་ཆེའི་ལག་པ་ལྟ་བུ་རུ་བཅུག་ལ་སྣོད་དུ་སྲ་བར་གྱུར་པ་དང་། 
ཞ་ཉེ་དཀར་པོ་སྲང་རེ་རེ་སྲ་བར་གྱུར་པ་མན་ཆ་རེ་རེ་ལ་བླུགས་ན་དངུལ་དུ་གྱུར་པས་ན་འདི་ཐམས་ཅད་མཁས་པས་བཟའ་བར་བྱའོ། །
བཅུད་བཟུང་ནས་བྱི་ལའི་མཁྲིས་པ་དང་སྦྱར་ནས་ཆུ་ཤིང་གི་ཁུ་བས་བཀྲུས་པ་དང་། 
བཙག་དམར་པོའི་ཕྱེ་མ་དང་། ཆུ་ཤིང་དང་། སརྩི་ཀའི་ཚ་དང་། རོ་བསྲེགས་པའི་ཤུལ་གྱི་འདག་པ་དང་། དེ་རྣམས་ཡོངས་སུ་མཉེས་ནས། 
དེ་ཡང་ཅེ་སྤྱང་གི་ཞག་དང་། 
དེ་ནས་ཡང་སེ་འབྲས་ཀྱི་ཁུ་བས་ཕྱིས་བཀྲུས་ནས་དེའི་རྗེས་ལ་སྨན་སི་སི་རི་དང་། ཀཉྫིའི་ནང་དུ་བཞག་ནས་ཉི་མ་རིང་བའི་དུས་སུ་ཐུན་དྲུག་ཏུ་བཞག་ནས་དེ་ནས་ཕྱུང་སྟེ་ཆུ་དྲོན་མོས་བཀྲུས་ནས་ཛམ་བྷི་རའི་ཁུ་བའི་ནང་དུ་ཉི་མ་གཉིས་བཞག་ནས་དེ་ནས་ཚིལ་ཆེན་དང་། 
དེའི་རྗེས་ལ་ནམ་མཁའི་ཅོང་ཟིའི་ཆུས་རབ་ཏུ་བཀྲུས་ནས་ཉི་མ་རིང་བའི་དུས་སུ་ཐུན་གཅིག་བཞག་ན། 
འདིས་ཀྱང་ལེགས་པར་བྱས་པ་ཤེས་སོ། །
ད་ནི་ཞུགས་ཤིང་གི་འདུ་བྱེད་ཅེས་བྱ་སྟེ་དཀར་པོ་དང་ནག་པོའི་གསེབ་ནས་འདབ་མ་གཅིག་པར་བྱས་ཏེ། ཀཉྫི་ཀ་དང་། མ་ཧི་ཥའི་ཞོ་དང་། རའི་འོ་མ་དང་། སྟབས་གཅིག་ཏུ་ཉི་མ་གཅིག་ཏུ་བཞག་ནས། 
དེ་ནས་དེའི་ལྕི་བའི་ཁུ་བ་དང་། གླང་པོ་ཆེའི་སྦངས་ཀྱི་ཁུ་བ་དང་། ཀཉྫི་རྣམས་ཀྱི་ནང་དུ་བཅུག་ནས་དེ་ཕྱུང་སྟེ་ཉ་རོ་ཧི་ཏའི་མཁྲིས་པ་དང་། 
ཁྱིའི་མཁྲིས་པ་དང་། 
ཉིན་ཞག་ལྔ་རབ་ཏུ་མཉེས་ནས་བསྐམས་པ་ལ་ཀརྡོཉྫ་ན་བླུགས་ཏེ་ཉིན་ཞག་གཅིག་བསྐམས་པ་འདི་ནི་མཁས་པས་ལྷང་ཚེར་བ་སྦྱངས་པར་བྱས་ཏེ། 
རྒྱུད་འདིར་གང་སྨྲས་པ་འདི་འགྲུབ་པར་འགྱུར་རོ། །
འདུ་བྱེད་གཉིས་ཀྱི་རིག་པ་ལེགས་པར་སྦྱངས་པས་ཐམས་ཅད་ཉེ་བར་འབྱོར་པ་ཡིས་དངུལ་སྲང་གཅིག་དང་། ཞ་ཉེ་སྲང་བཞི་ཕྱེ་མར་བྱས་པ་དང་། 
ཉིས་འགྱུར་གྱི་ལྷང་ཚེར་ཀོང་བུ་རུ་བླུགས་ཏེ་ཀ་ལི་ཀའི་རྩ་བའི་ཁུ་བ་བྱིན་ནས་བཟུང་སྟེ། རྭ་ཛའི་ཁུ་བ་དང་། ཛ་ཡན་ཏའི་འདབ་མའི་ཁུ་བ་དང་། ཤུ་དག་རྣམས་ཟླ་བ་ཕྱེད་དུ་གཟགས་ནས་ཇི་སྲིད་རྡོག་པོར་གྱུར་གྱི་བར་དུའོ། །
དེ་ནས་མེ་ལ་བསྲེགས་ལ་ཕྱེ་མ་བྱས་པ་མན་ཆ་གཅིག་ཞ་ཉེ་སྲང་གཅིག་ལ་བཅུག་ན་དངུལ་དུ་འགྱུར་རོ། །
བཅུད་འདུས་པ་སྔར་གྱི་དེ་ཉིད་བླངས་ནས་རྣལ་འབྱོར་པ་གང་གིས་ར་ཏི་རེ་རེ་ཙམ་ཟོས་ན་སྨྲས་པའི་རིམ་པས་ལུས་ཀྱི་དངོས་གྲུབ་འགྲུབ་པར་འགྱུར་རོ། །
ཀཱ་རུ་ཎའི་འདབ་མའི་ཁུ་བ་མར་ནག་ལ་ཟངས་ཀྱི་སྣོད་དུ་བཙོས་ནས་དེ་ལ་བཅུད་བྱུགས་ཏེ་ཐུན་གསུམ་ཉི་མ་ལ་བསྐམས་ལ་སིམ་པའི་འདབ་མའི་ཁུ་བ་དང་མཉེས་པ་དང་དེ་ནས་པྲེ་དྲི་དང་ན་རི་ཀེ་ལིའི་རྩ་བ་དང་། སྨན་ལོ་མ་བཟང་པོ་ལ་འཁྲིལ་བ་དང་། 
ནེ་ལེ་དང་། མུད་ག་དང་། ག་ག་རྣམས་ཀོང་བུར་བླུགས་ལ་སྟེང་དང་འོག་འཇིམ་པས་བྱུགས་པ་གླང་པོ་ཆེའི་རྨིག་པ་ལྟ་བུའི་ས་དོང་དུ་བཙོས་ན་སྲ་བར་འགྱུར་རོ། །
གལ་ཏེ་རྣལ་འབྱོར་པས་ཟོས་ན་ཞི་བ་དང་མཉམ་པར་འགྱུར་ཏེ། གཞན་དང་མཉམ་པ་མ་ཡིན་ནོ། །ཟླ་བ་གཅིག་གིས་འགྲུབ་པར་འགྱུར་རོ། །
གལ་ཏེ་མ་གྲུབ་པར་གྱུར་ན་བདག་ནག་པོ་ཆེན་པོ་མ་ཡིན་ནོ། །
སྔར་གྱི་ཟངས་མན་ཆ་གཅིག་ལ་དེ་བཅུག་ན་ངེས་པར་གསེར་དུ་འགྱུར་རོ། །
ལྷ་མོས་གསོལ་པ། ཀྱེ་བཅོམ་ལྡན་འདས་ཉི་མ་གང་ལ་དངོས་གྲུབ་དང་བཅུད་དུ་འགྱུར་ཐེ་ཚོམ་མཆིས་ན། 
ཀྱེ་བཅོམ་ལྡན་འདས་ཁྱད་པར་དུ་རྟོགས་པ་ལྷ་མོ་ད་ཀཀྐོ་ལ་ལ་རྣམ་པར་ཆགས་ནས་ས་སྟེང་དུ་རབ་ཏུ་སྤྱོད་པར་འགྱུར་བས་བླངས་ན་ངེས་པར་བཅུད་ཀྱི་དངོས་གྲུབ་འགྲུབ་པར་འགྱུར་རམ། 
བཅོམ་ལྡན་འདས་ཀྱིས་བཀའ་སྩལ་པ། ཀྱེ་ལྷ་མོ་གལ་ཏེ་ལྷ་མོ་བྱུང་བ་ཙམ་གྱིས་འབྱུང་བར་འགྱུར་ན་རྟག་ཏུ་ངེས་པར་ཤེས་པར་འགྱུར་བའོ། །
ཇི་ལྟར་ནུས་པ་མེད་ན་ནད་མ་རུངས་པ་བཟློག་པར་མི་ནུས་པ་དང་། རབ་རིབ་དང་། མཆིན་ནད་དང་། 
རྐང་ནད་ལ་ཐུག་པ་བཟློག་པར་མི་ནུས་པས་མི་རྣམས་ཀྱིས་རྗེས་སུ་གནས་པས་དངོས་གྲུབ་བརྒྱད་ཀྱང་རྣམ་པར་བསམ་པར་བྱའོ། །
འཁོར་བ་མི་བཟད་པའི་རྒྱ་མཚོ་ཆེན་པོ་ལས་སྒྲོལ་བར་བྱེད་པ་དང་། སྒྱུ་མར་ཡོངས་སུ་བརྟགས་པས་དུ་མ་དང་བྲལ་བ་རབ་ཏུ་སྤྱོད་ན། སྔོན་དུ་བསགས་པའི་དངོས་པོ་ངན་པ་སྤངས་པས་ཚེགས་མེད་པར་ས་སྟེངས་ཀྱི་དངོས་གྲུབ་སྣ་ཚོགས་འདིར་འགྲུབ་པར་འགྱུར་རོ། །
འདི་ནི་དཔལ་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་དངུལ་ཆུའི་ལེའུ་སྟེ་བཅུ་གསུམ་པའོ།། །།
ལྷ་མོས་གསོལ་པ། ཇི་ལྟར་གསུངས་པ་དེ་ལྟར་བགེགས་རྣམས་ཀྱིས་གང་བ་ཇི་ལྟར་མནན། དང་པོར་རྣལ་འབྱོར་པ་མཁས་པས་ཐམས་ཅད་བསྒྲུབ་པར་འགྱུར་རམ། དཀར་པོ་དང་། 
ནག་པོ་དང་སྦྱར་བ་ནི་འདབ་མ་གཅིག་ཏུ་བྱས་ནས་ཀཉྫི་དང་བཏགས་པས་ཡང་སྨན་སོ་ནའི་ཁུ་བ་ལན་གཉིས་སུ་བགོས་པར་གྱུར་པས་དེ་ནས་བ་ལ་ཤའི་འདབ་མའི་ཁུ་བ་དང་། དེ་ནས་མེ་ཏོག་ཨོ་དྷ་དཀར་པོའི་ཁུ་བ་དང་། དེ་ཡང་ལྕི་བའི་ཁུ་བ་དང་། 
དེ་ནས་ཡང་ཉ་རོ་ཧི་ཏའི་མཁྲིས་པ་དང་། 
ལན་དགུ་རུ་འདི་རྣམས་རྫོགས་པར་སྨན་ཀ་རུ་ལི་དང་། ཀ་རུ་ཎ་དང་། གང་ཉི་མའི་མཐའ་རུ་གྱུར་པ་ན་ངེས་པར་དངོས་གྲུབ་འགྲུབ་པར་འགྱུར་རོ། །རྒྱ་མཚོ་དང་། 
སྨྱོ་བྱེད་ཀྱི་ལོ་མའི་ཁུ་བ་དང་། མི་བསྲེགས་པའི་ས་དང་། བ་བླ་དང་། བ་ཤ་ཀ་དང་བསྲེས་ནས་དད་པ་ཅན་གྱི་ཉི་མའི་འོད་ལ་བཞག་ནས་ཛམ་བྷི་རའི་ཁུ་བ་དང་། 
མཚན་མོ་གཅིག་ཏུ་དངུལ་ཆུས་བརླན་པའི་བསྡུས་པ་ཡང་ཡང་དེས་ལྷན་ཅིག་ཏུ་བཞག་པ་གང་འདོད་པ་དེ་དག་པར་འགྱུར་ཏེ། 
མཁས་པས་བྱའོ། །
གལ་ཏེ་བཅུད་རྩོམ་ཞིང་རྩོམ་པའི་དུས་སུ་བགེགས་གློ་བུར་དུ་འོང་བ་ནི་རྩོད་པ་བྱེད་ཅིང་སྐྲ་ཁམ་པ་དེ་བཞིན་དུ་ཁ་དོག་དཀར་པོ་གེགས་བྱེད་པའི་སྐྱེས་བུ་སྟེ། རྣམ་པར་འཇོམས་པ་དེའི་དུས་སུ་ཇི་ལྟར་ནུས་པས་གཏོར་མ་སྦྱིན་པར་བྱ་སྟེ། ཤ་དང་། 
ཆང་དང་། མེ་ཏོག་དང་། བདུག་པ་དང་། དྲི་དང་། 
ཕྲེང་བ་དང་། ཁྱིམ་བྱའི་ཤ་དང་། ཞིང་སྐྱོང་འོངས་པ་ལ་སྦྱིན་ནོ། །ནག་པོ་འོངས་ན་ཡང་སྔོན་བཞིན་དུ་གཏོར་མ་སྦྱིན་པར་བྱ་བ་སྟེ། གནོད་སྦྱིན་འོངས་པས་སོ། །
གལ་ཏེ་བཅུད་ཟག་པ་ལ་ཉི་མ་བདུན་གྱི་བར་དུ་འོངས་ན་ཤེས་པར་བྱ་བ་ནི། ཨོཾ་ཡཀྵ་ཀཱི་ལི་ཀཱི་ལི་ནཱ་མ་ཕཊ་ཀཱ་ར་རཀྵ་རཀྵཱ་དི་སམ་བན་དྷ། མུ་ཁཾ་བན་དྷ་ཧ་ཏཾ་བན་དྷ་བན་དྷ་སརྦ་ཨཾ་གཾ་ཧཱུྃ་ཧཱུྃ་རྃ་ཧཱྃ་ཕཊ་སྭཱ་ཧཱ། 
སྔགས་འདིས་འོངས་པ་རྣམས་ལས་རང་བསྲུང་བར་བྱའོ། །
རྣལ་འབྱོར་གང་གིས་ཤེས་ནས་དེའི་དུས་ཀྱི་བགེགས་བཅོམ་ན། དངོས་གྲུབ་ངེས་པར་འགྲུབ་པར་འགྱུར་རོ། །
རྩོམ་པའི་དུས་སུ་གནོད་སྦྱིན་མོ་གདོང་ཐུག་ཏུ་འོངས་པའམ་གློ་བུར་དུ་འོངས་པ་དེ་ཡང་བུད་མེད་ནག་མོ་ཅུང་ཞིག་མིག་དམར་བ་ངོ་ཤེས་པ། བག་ཙམ་བོང་ཐུང་བ། སྨྲ་མཁས་པ། 
སྙན་པར་སྨྲ་བ་གོ་ལ་སྟེར་བཞིན་པ་ཞེ་ས་དང་བཅས་པ་དེ་ལ་དངོས་གྲུབ་ཀྱི་དོན་དུ་གཏོར་མ་སྦྱིན་པར་བྱའོ། །
གང་རྣམ་པར་འཇོག་པ་ཁ་དོག་སེར་སྐྱ་བོང་གེ་རིང་བ། རྗེ་ངར་ལ་སོགས་པའི་ཡན་ལག་རིང་བ་དང་། ཤིན་ཏུ་གཟུགས་དང་ལྡན་པ། སྨིན་མ་བརྫེས་པ་ཁ་དོག་གཉིས་ཉེ་བར་མཚོན་པ། བཅུད་ཀྱི་བར་ཆད་བྱེད་ཅིང་འཇོམས་པ་སྟེ་རབ་ཏུ་གཏུམ་མའོ། །མཚན་མོ་མའི་གཟུགས་དང་། སྲིང་མོའི་གཟུགས་དང་། 
དེ་བཞིན་དུ་ཚ་མོ་དང་། ཕའི་མ་དང་། སྒྱུག་མོའམ། མཛའ་མོ་ལ་སོགས་པ་དེ་ལྟ་བུའི་གཟུགས་བཟུང་ནས་བྱུང་ན། ཨོཾ་ཀ་ཏི་མེ་ཛཿཧཱུྃ་ཞེས་པས་བདག་བསྲུང་བར་བྱས་པ་དང་། 
བཅུད་ལ་ཐོད་ལེ་སྐོར་གྱིས་ཕོགས་བདུན་མངོན་པར་བསྔགས་པར་བྱས་ཏེ་བསྣུན་ནས་ཅུང་ཟད་འདོད་པ་བརྗོད་པ་དང་། 
ཤིན་ཏུ་ཡང་དག་པར་བལྟ་བ་དང་ལྡན་པས་རྨི་ལམ་བརྟག་སྟེ། བསྟན་ན་བཅུད་ལེན་གྱི་དོན་ཡང་དག་པར་བྱེད་པས་དེ་བླང་བའི་སྦྱོར་བ་བྱའོ། །
མིན་དང་མ་བྱེད་ཅེས་པ་འབྱུང་བར་འགྱུར་བ་ན་མི་འགྲུབ་པར་ཤེས་པར་བྱའོ། །
དངུལ་དང་སྨན་བིཎྜའི་འབྲས་བུ་དངུལ་ཆུ་དང་གནུར་བ་སྲང་གཅིག་དང་། 
དེ་ལ་གསེར་དྲུག་ནམ་པ་གཅིག་བསྣུན་པ་རྡོ་བའི་སྣོད་དུ་བྱི་ལ་ནག་པོའི་མཁྲིས་པ་དང་དངུལ་ཆུ་རྣམས་བསྲེས་པ་ལ་ཕྱི་ནས་སིངས་པོ་བླུགས་སོ། །གསུམ་པ་ལ་མ་ཧེའི་གཅིན་དང་། 
བཞི་པ་ལ་མིའི་ཤ་དང་། ལྔ་པ་ལ་སྐྱུ་རུ་ར་བྲེ་གང་མཉེས་པ་དང་། དྲུག་པ་ལ་བྷ་ལ་ཏེ་ཀ་དང་། བདུན་པ་ལ་འབྲས་བུ་གསུམ་མོ། །ཕྱི་ནས་མིའི་གཅིན་གྱིས་བཀྲུས་ནས་ཉི་མ་ལ་སྨན་ཛམ་བྷི་རའི་ཁུ་བ་བླུགས་ལ་ཐུན་གཅིག་བཞག་སྟེ། 
དེ་ནས་བཏོན་ལ་སྨན་སིམ་བི་དང་། 
བ་རུ་ཎ་དང་། ཀཱ་ལིང་ཀ་དང་། ཧི་མ་རང་ག་དང་། ཙི་ཏྲ་ཀ་དང་མུད་ག་རྣམས་ཀྱི་ཁུ་བ་ལ་དབྱུག་གུ་གཅིག་ཏུ་བཞག་ནས། 
སྨན་སིམ་བྷི་དང་། ཛ་ཡན་ཏིའི་ཁུ་བས་བཀྲུས་ལ་ཉི་མ་གསུམ་དུ་བསྐམས་ཏེ། 
ལྷང་ཚེར་དཀར་པོ་སྲང་བཞི་སྔོན་དུ་བརྗོད་པ་ལྟར་སྦྱངས་པས་སོ། །ཟླ་བ་བཅུ་གཉིས་སུ་ཉི་མ་རེ་རེ་ལྷང་ཚེར་ངེས་པར་བྱའོ། །སྐྱུ་རུ་རའི་ཁུ་བ་དང་། སྨན་སུ་དར་ཤ་ནའི་ལོ་མའི་ཁུ་བ་དག་གིས་ཟླ་བ་གཅིག་ཏུ་གདུལ་ལོ། །
ཇི་སྲིད་གཡས་སྐོར་དུ་བྱུང་ན་དངོས་གྲུབ་མཉམ་པ་མེད་པ་ལྷ་དང་ཚངས་པ་དག་གིས་བྱིན་པ་སྟེ། 
ཉི་མ་བཅྭ་ལྔའི་བར་དུ་ར་ཏི་རེ་རེ་ཉིན་རེ་བཞིན་ཟོས་ན་ལྕགས་བརྒྱད་ལ་རེག་པ་ཙམ་གྱིས་ངེས་པར་གསེར་དུ་འགྱུར་རོ། །
དེའི་དུས་སུ་ཟླ་བ་དང་ཉི་མ་དག་ཤི་བར་གྱུར་ན་སྐད་ཅིག་དེ་ལ་དེ་གང་འདོད་པ་བྱེད་དོ། །
གཞན་ཡང་དཔུང་ཆེན་པོའི་གསེབ་ཏུ་བུད་མེད་དབང་དུ་བྱེད་དོ། །
དཔལ་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་དངུལ་ཆུའི་སྒྲུབ་ཐབས་ཀྱི་ལེའུ་སྟེ་བཅུ་བཞི་པའོ།། །།
ལྷ་མོས་གསོལ་པ། ཀྱེ་བཅོམ་ལྡན་འདས་མི་རྣམས་གནས་གང་དང་གང་དུ་འགྲོ་ཞིང་སྐྱེ། མངའ་བདག་དང་རྣལ་འབྱོར་མ་རྣམས་འཆི་བ་དང་། མི་འཆི་བ་དང་། གནས་པ་དེ་རྣམས་ཀྱི་གནས་ཇི་ལྟར་ལགས་གསུངས་ཤིག །
བཅོམ་ལྡན་འདས་ཀྱིས་བཀའ་སྩལ་པ། རི་རབ་ཀྱི་བྱང་ཕྱོགས་ན་གྲོང་ཁྱེར་བཱ་ལ་བྷཉྫ་བྱ་བ་དེ་ན། ཀླུའི་རྒྱལ་པོ་བུ་ག་བོ་ག་དྷི་ག་ཞེས་པ་འབྱུང་སྟེ། ཕྱག་རྒྱ་ཆེན་པོའི་དངོས་གྲུབ་ཐོབ་བོ། །
དེའི་བུ་རིགས་རྒྱུད་སྟོང་གི་བར་དུ་གྲོང་ཁྱེར་ཀླུའི་གདུང་རྒྱུད་དུ་འགྱུར་ཏེ། 
རྗེ་བཙུན་འཇམ་དཔལ་གྱི་སྙིང་པོ་སྟོང་ཕྲག་བྱེ་བ་གཅིག་ཏུ་བཟླས་པ་དང་། ང་སྐྱེ་བ་བརྒྱུད་ནས་ཐང་ཤིང་གི་ལོ་མ་ཙམ་གྱིས་དངོས་གྲུབ་ཐོབ་བོ། །
དེ་ནས་གྲོང་ཁྱེར་དེ་རྒྱ་མཚོས་ནུབ་ནས་འགྲོའོ། །
ཡང་གླིང་བ་རི་ཀ་ཞེས་བྱ་བ་རུ་གྱུར་ནས་དེ་རུ་སྐྱེ་བ་སྟེ། མིང་ནི་ཎ་ཌ་ན་དྲ་ཞེས་པ་དང་ལྡན་པ་ལྷ་མ་ཡིན་གྱི་རྒྱལ་པོ་འབྱུང་ངོ་། །
ཕྱི་ནས་སྐྱེས་བུ་བདུན་གྱི་བར་དུ་གར་དྷ་བ་ཞེས་པའི་མིང་ཅན་གྱི་སྲིན་པོར་སྐྱེས་ཏེ་ལོ་འབུམ་ཕྲག་ཉི་ཤུའི་བར་དུའོ། །
དེ་ནས་འཕགས་པ་སྤྱན་རས་གཟིགས་དབང་ཕྱུག་ལ་འཇུག་པ་དེ་དང་དེ་ལ་གང་དང་གང་གི་གཟུགས་ཀྱིས་ཆོས་སྟོན་ཏེ་དེའི་གཟུགས་ཐམས་ཅད་ལ་འཇུག་པ་ཞེས་བསྟན་ཏེ། 
དེའི་བྱང་དུ་གླིང་ཨུཏྟ་ར་ཨཾ་ཀུ་ར་ཞེས་པར་དམ་ཚིག་དང་བསྒོམ་པ་ཡོངས་སུ་ཤེས་པའི་ནུས་པས་པ་རི་ཀི་ཏ་བར་ཏ་ནའི་དུས་འབྱུང་སྟེ་ལོ་བྱེ་བ་ཕྲག་བཅུ་གཅིག་དང་ཁྲི་ཕྲག་ཉི་ཤུ་རྩ་བདུན་གྱིས་རྫོགས་སོ། །དེ་ན་ཀི་ཏ་ནན་དའི་དུས་འབྱུང་སྟེ། 
དུས་ཚིགས་སུ་དུང་ཕྱུར་ཕྲག་བཅུ་དང་། འབུམ་ཕྲག་བདུན་ཅུ་རྩ་གཅིག་དང་། སྟོང་ཕྲག་བཅུ་གཉིས་དང་། བརྒྱ་རྩ་གཅིག་སོང་བ་དང་། བ་བླ་བརྒྱ་ཕྲག་ལྔ་བཅུ་རྩ་གཅིག་དང་། བཞི་ཡིས་ལྷག་པའི་འབུམ་ཕྲག་བཞི་སྟེ། 
འདི་རྣམས་ལ་ཨུཏྟ་ར་ཨཾ་ཀུ་ར་ཞེས་པར་ཡོངས་སུ་བསྒྲགས་སོ། །
ཡང་རི་རབ་ཀྱི་ལྷོ་ཕྱོགས་ལང་ཀ་ལ་ཐུག་པ་ན་རི་བ་ཧུ་ར་ཞེས་པ་འབྱུང་སྟེ། དེ་ན་སྲིན་པོའི་ཚོགས་ཉི་མ་དང་ཟླ་བ་ཇི་སྲིད་གནས་ཀྱི་བར་དུ་འབྱུང་ངོ་། །
དེའི་ལྷོ་ཕྱོགས་ན་གྲོང་ཁྱེར་ས་མོ་རི་ཞེས་པ་འབྱུང་སྟེ། དེའི་རྒྱལ་པོ་ར་ས་ན་ཞེས་བྱའོ། །
དེའི་ལྷོ་ཕྱོགས་ན་གྲོང་ཁྱེར་ཀཱ་མ་རཱུ་ཞེས་པ་རུ་དེ་རུ་རྒྱལ་པོ་མཚན་ཉིད་བདུན་པ་ཞེས་པ་འབྱུང་ངོ་། །
རྒྱལ་པོ་འབྱུང་བའི་གནས་དེར་མ་བྱུང་འབྱུང་བར་མི་འགྱུར་བའི་འདོད་པའི་གཟུགས་ཅན་མ་འབྱུང་བར་འགྱུར་རོ། །
ཙནྜི་ཀ་ཡང་འབྱུང་བར་ལུང་བསྟན་ཏོ། །
ཉ་པ་གཅིག་ཉ་ཡིས་ཟོས་ནས་ཤི་བ་དང་། 
དེ་རྣལ་འབྱོར་པ་དྷ་རི་ཀ་ཞེས་པར་སྐྱེས་ནས་དེས་ཆུ་བོ་གང་གཱ་ལ་ཆང་འཕངས་པས་ཆུ་ཚོད་གཅིག་ན་ཡུལ་བ་ད་ཧ་ཞེས་པར་འགྱུར་རོ། །དེའི་སྔགས་ཀྱི་འབྲས་བུས་མཁའ་འགྲོ་དང་མཁའ་འགྲོ་མ་འཆིང་ངོ་། །
ཡུལ་དེར་རྩིས་མཁན་ཆེན་པོ་བ་ར་ཧ་ཞེས་པ་འབྱུང་ངོ་། །རྒྱལ་པོ་སུ་བཱ་ཧ་ཞེས་བྱ་བའི་བུ་དང་བུའི་ཡང་བུའི་བར་དུ་འབྱུང་སྟེ། 
ལོ་ཉི་ཤུ་རྩ་བཞིའི་བར་ལ་ལྷ་རྟེན་འབུམ་ཕྲག་གཅིག་བརྩིགས་པ་དང་ལོ་ལྔ་བཅུའི་བར་ལ་རྫོགས་སོ། །
དེ་ནས་ལོ་བརྒྱད་ལྷག་པའི་འབུམ་ཕྲག་ལྔ་བཅུ་དང་དུས་ཚིགས་གསུམ་གྱི་བར་ལ་རྣལ་འབྱོར་ཁྲི་ཕྲག་གཅིག་དང་། སངས་རྒྱས་སྟོང་ཕྲག་གཅིག་འབྱུང་བར་འགྱུར་རོ། །
དེའི་ཤར་དུ་རིའི་རྒྱལ་པོ་ཆེན་པོ་འབྱུང་སྟེ། རྒྱ་མཚོས་ཕོགས་གསུམ་དུ་ནུབ་ནས་འོང་ངོ་། །དེར་ཡང་ནི་དྷྲི་ཏ་ཞེས་པའི་གནོད་སྦྱིན་དུས་ཚིགས་གཉིས་སུ་གནས་པ་འབྱུང་ངོ་། །
ཕྱི་ནས་བྷྃ་ག་ལའི་རི་ཁྲོད་པ་རྣམས་ཀྱི་དཔོན་པོའི་ཆུང་མར་སྐྱེས་ནས་ལྷ་མོ་ཙུན་དཱ་ལ་མཆོད་པ་བྱེད་པར་འགྱུར་རོ། །
དེ་ནས་སྐྱེ་བ་བརྒྱད་ན་ཀཱ་མ་རཱུ་པའི་རྒྱལ་པོར་སྐྱེས་ཏེ། 
བཙུན་མོ་བཞི་བརྒྱ་དང་། ཕོ་བྲང་དགུ་དང་། འབྲུ་སྣ་ཚོགས་ཚང་བ་དང་། ཨ་ག་རུ་ནག་པོ་རྣམས་དང་ལྡན་པ་འབྱུང་བར་འགྱུར་རོ། །
དེའི་ལྷོ་ཕྱོགས་སུ་མ་གན་དྷ་རི་ཞེས་པའི་ཚོང་འདུས་འབྱུང་སྟེ། ལོ་འབུམ་ཕྲག་བརྒྱའི་བར་དུ་གནས་སོ། །
ཕྱི་ནས་དེ་དཔལ་གྱི་ཚོང་འདུས་ཞེས་པར་གྱུར་ནས་འགྲོ་སྟེ་དེའི་ལྔ་ཆ་གཅིག་ལྕི་བ་དང་ཡང་བ་དང་། 
གཞོན་པའི་ཨ་ག་རུ་ནག་པོ་འབུམ་ཕྲག་དང་ལྡན་པར་འགྱུར་བ་དང་། ལོ་བརྒྱ་ཕྲག་སུམ་ཅུ་སོ་གཉིས་ཀྱི་བར་དུའོ། །
ཀཱ་མ་རཱུ་པའི་ཤར་ལྷོ་མཚམས་ཀྱི་རི་ཀུ་ཧ་ར་ཞེས་པར་ཇི་སྲིད་ཉི་ཟླ་གནས་ཀྱི་བར་དུ་གནས་པ་ཧ་ན་མནྟ་ཞེས་པ་འབྱུང་ངོ་། །
དེའི་ལྷོ་ཕྱོགས་སུ་རྒྱལ་པོ་ཡང་དག་པའི་དོན་ཅན་ཞེས་པ་ར་མ་དང་། ལ་ཁྨ་ཎའི་ཕ་ཤིང་རྟ་བཅུ་པ་དང་། ཨ་ཛ་ཏིའི་བུ་བཱ་ལི་དང་པུ་དྲི་བ་དང་། ཐམས་ཅད་ཡོངས་སུ་བྱེད་པ་བྷུ་ཛཾ་ག་པོ་ད་དྷི་ཀ་རྣམས་ཀྱི་བར་འདོད་ཆགས་དང་། གཏི་མུག་དང་། 
མྱ་ངན་གསུམ་གྱིས་བསྐྱེད་ནས་རྒྱལ་པོར་འགྱུར་རོ། །དེའི་ནུབ་ཕྱོགས་སུ་བ་སུ་དེ་བའི་སྤྲུལ་བ་པཱཎྜུ་ཞེས་པ་རྟགས་ལྔ་འཛིན་པ་ལག་པས་དབྱུག་པ་མ་བཟུང་བར་འདུལ་བར་ནུས་པ་འབྱུང་བ་དང་། 
ལྷ་མ་ཡིན་གྱི་རྒྱལ་པོ་བཱ་ལའི་རིམ་པ་འབྱུང་སྟེ། 
དེ་དག་གི་ཡུལ་ཚོས་བསྐོར་བ་འབྱུང་བར་འགྱུར་རོ། །
དེའི་དབུས་སུ་པ་ཏི་ཀོ་ར་ཀ་ཞེས་པའི་ཡུལ་དུ་བུ་དང་བུའི་བུ་ལ་སོགས་པའི་རྒྱལ་པོ་ལོ་ལྔ་བཅུ་ལྷག་པའི་ལྔ་བརྒྱའི་བར་ལ་ལྷ་རུ་ཕྱུགས་བདག་མཆོད་པ་འབྱུང་བར་འགྱུར་ཏེ། 
དེ་རྣམས་ནི་གནས་སྐབས་ཀྱི་རྒྱལ་པོ་པཱ་ལ་ཞེས་པ་དང་ལྡན་པའི་བརྒྱུད་པ་ལྔ་བཅུ་འབྱུང་བར་འགྱུར་རོ། །
དེའི་ལྷོ་ནུབ་ཏུ་གྲོང་ཁྱེར་བྷཎྜ་པུ་རི་ཞེས་པའི་རྒྱལ་པོའི་བཞུགས་ས་འབྱུང་སྟེ། དེར་རྒྱལ་པོ་བི་ཀྲ་མ་ཨ་དི་ཏྱ་ཞེས་པ་ཛམྦྷལའི་བཀའ་དྲིན་གྱིས་གྲུབ་པ་ཐོབ་པ་ལོ་བཞི་བརྒྱ་གནས་པར་འབྱུང་བ་དང་། 
གྲོང་ཁྱེར་དེ་རུ་དངོས་གྲུབ་བྱེ་བྲག་ཐམས་ཅད་འཐོབ་པ་འབྱུང་བ་དང་། དེའི་ལྔ་ཆ་ཡིས་བུའི་བྱ་བ་བྱེད་པ་འབྱུང་བར་འགྱུར་རོ། །
ལོ་ལྔ་བཅུའི་བར་ལ་འབྱུང་པོ་དང་ལྷ་ཡིས་སྐྱོང་བར་འགྱུར་རོ། །
དེ་རྣམས་བསྡོམས་པས་ལོ་སྟོང་ཕྲག་གཅིག་སོང་ནས་རྒྱལ་པོ་རུས་སྦལ་ཞེས་པ་ལོ་ཉིས་བརྒྱའི་བར་དུ་གནས་སོ། །
བྷ་ག་ལའི་མངའ་བདག་ལོ་བརྒྱ་ཕྲག་བཅྭ་བརྒྱད་ཀྱི་བར་ལ་གང་སྐྱེས་པའི་སྐྱེས་བུ་ཁ་དོག་སེར་པོ་སོ་སྟོ་བ་དེ་ག་བ་ཞེས་པ་དང་ལྡན་པའི་བརྒྱུད་པར་ཡུལ་ཨ་བ་ལུ་ཀའི་རྒྱལ་པོར་འགྱུར་ཏེ། 
དེའི་བུ་དང་བུའི་ཡང་བུ་ལ་སོགས་པ་རྣམས་རྒྱལ་པོ་བྱེད་པར་འགྱུར་རོ། །རྒྱལ་པོ་དེ་རྣམས་ཀྱི་དུས་ལ་གྲུབ་པ་ཐོབ་པའི་རྣལ་འབྱོར་པ་ལྔ་དང་། རྣལ་འབྱོར་མ་གཉིས་ཀྱང་འབྱུང་བར་འགྱུར་རོ། །
དེ་ལྟར་ཡུལ་ཨོ་རུ་བཱི་ས་ཡང་མཚུངས་པར་ངེས་པའོ། །
དེར་སྐྱེས་བུ་བརྩོན་འགྲུས་ཆེན་པོའི་སྦྱོར་བ་དང་ལྡན་པ། ར་མ་ནའི་བཀའ་དང་མཚུངས་པ། 
སྡེ་ཚན་དང་པོའི་དང་པོ་ཀ་ལ་དབྱངས་ཡིག་དང་པོས་བརྒྱན་པ། སྡེ་ཚན་བདུན་པའི་བཞི་པ་ཅུང་ཟད་ན་ལ་ཞོན་པའི་མིང་ཅན་རྣལ་འབྱོར་དབང་པོ་གཅིག་པོ་འདིས་དངོས་གྲུབ་ཆེན་པོ་བརྒྱད་ཐོབ་པར་འབྱུང་ངོ་། །
འཛམ་བུའི་གླིང་དུ་མ་བྱུང་འབྱུང་བར་མི་འགྱུར་རོ། །
དེའི་སློབ་མ་རྣལ་འབྱོར་པ་དྲུག་གིས་ལུས་དངོས་པོ་སྤངས་པའི་ཕྱག་རྒྱ་ཆེན་པོ་ཐོབ་པར་འགྱུར་རོ། །
དེ་ནས་ཙན་དྲ་ཞེས་པའི་མིང་དང་ལྡན་པའི་རྒྱལ་པོའི་རིགས་རྒྱལ་ཁམས་སྐྱོང་བ་འབྱུང་བ་ལས་རིགས་དེ་འགྲིབ་པའི་དུས་ཟླ་བའི་མིང་དང་ལྡན་པའི་བྲམ་ཟེའི་བུ་དམངས་རིགས་ནཱ་མ་བྷ་པཱ་ལི་ཏ་ཞེས་པ་འབྱུང་བར་འགྱུར་རོ། །
དེ་ནས་སློབ་མ་སྡེ་ཚན་དང་པོའི་གཉིས་པ་ལ་དབྱངས་ཡིག་གསུམ་པས་བརྒྱན་པ། སྡེ་ཚན་བཞི་པའི་དང་པོ་ལ་དབྱངས་ཡིག་བཅུ་གསུམ་པས་བརྒྱན་པ་འབྱུང་སྟེ། ཟླ་བའི་མིང་དང་ལྡན་པ་རྫོགས་ནས་སོ། །
དེ་ནི་སྔོན་གྱི་དུས་སུ་རྗེ་བཙུན་འཇམ་དཔལ་གྱི་བཟླས་པ་བྱེ་བ་ཕྲག་བཅུ་གཉིས་བཟླས་པའི་འབྲས་བུའོ། །
དེའི་ཕྱི་ནས་བྲམ་ཟེའི་མིང་ཅན་གྱི་རྒྱལ་པོ་འབྱུང་བར་འགྱུར་ཏེ། 
ཕྱི་ནས་དེའི་བུ་དང་བུའི་ཡང་བུ་ངེས་པར་རྣལ་འབྱོར་པར་འགྱུར་རོ། །ཡང་པཱ་ལ་ཞེས་པའི་མིང་དང་ལྡན་པར་གྱུར་ཏེ་སྐྱེས་བུ་གཅིག་ཁོ་ནའོ། །དེ་སྤངས་ནས་དཏྟ་དང་། གྷོ་ཥ་དང་། དྷ་མ་དང་། 
སིང་ཧ་དང་། ནན་ཏི་དང་། ཨཾ་བ་ར་དང་། ཨཱ་དི་ཏྱ་དང་། སེ་ནཱ་རྣམས་ཀྱིས་རིམ་གྱིས་རིམ་གྱིས་སྐབས་སྐབས་སུ་སྐྱོང་བར་བྱེད་དོ། །
ཕྱི་ནས་བསོད་ནམས་ཆུང་བར་གྱུར་པའི་རྒྱལ་པོ་འབྱུང་བར་འགྱུར་རོ། །
བ་ཊི་ཀེ་ར་ཀའི་བྱང་ཕྱོགས་སུ་རྒྱ་མཚོ་གཅིག་འབྱུང་སྟེ། ཕྱིས་བྱེ་མའི་ས་གཞིར་འགྱུར་རོ། །
ཡུལ་དེ་ལ་མ་ཌ་ཞེས་སོ། །དེར་ཀམ་པོ་ཛ་ཞེས་པའི་རྒྱལ་པོ་འབྱུང་བར་འགྱུར་རོ། །
དེའི་བུའི་མིང་ཀོ་ཤཱམྦ་ཞེས་པ་དང་ལྡན་པའི་རྒྱལ་པོ་འབྱུང་ཞིང་གྲོང་ཁྱེར་གྱི་མིང་ཡང་ཀོ་ཤཱམྦ་ཞེས་པ་འབྱུང་ངོ་། །
ཕྱི་ནས་ཡུལ་པ་ཏྲི་ཀ་རེ་ཀ་ར་ཤ་བྷ་ལ་ཞེས་པ་འབྱུང་སྟེ། དེའི་བུ་རྒྱལ་པོར་འགྱུར་རོ། །
ཡང་བི་ཀྲ་མ་པཱུ་རི་ཞེས་པ་ཡུལ་གྱི་དབུས་སུ་བརྟགས་པ་དེར་འོན་ཀྱང་རྣལ་འབྱོར་མ་དངོས་གྲུབ་དང་ལྡན་པ་འབྱུང་སྟེ། 
དེའི་དབུས་སུ་རྣལ་འབྱོར་མ་གཅིག་གིས་བཙུན་མོ་བྱེད་པར་འགྱུར་རོ། །དེའི་བསོད་ནམས་ཀྱིས་བུའི་བུ་ལ་སོགས་པའི་རིགས་བརྒྱུད་ཀྱི་བྷཾ་ག་ལ་དག་པར་བྱ་སྟེ། 
འོན་ཀྱང་འདིར་ས་གཞིའི་བཟོད་པ་ཟད་པ་ལ་རྩོད་པའི་དུས་ཞེས་བརྗོད་དོ། །
དེ་རྫོགས་ནས་མགོན་པོ་བྱམས་པ་ཞེས་པའི་སངས་རྒྱས་འབྱུང་སྟེ། དངོས་པོ་མེད་པའི་རང་བཞིན་མཐོང་བ་བློ་གྲོས་ཀྱིས་འཆད་པར་འགྱུར་རོ། །
གཞན་ཡང་ཡུལ་ཨོ་རུ་བྷི་ས་དང་། ཙོ་དྷ་དང་། སིངྒ་ལ་དྭཱི་པ་རྣམས་སུ་དུས་དུས་སུ་ཀླུའི་རྒྱལ་པོས་ཆར་འབེབས་པར་འགྱུར་རོ། །
ཡང་ཡུལ་ར་དྷ་རུ་པ་ལ་ཞེས་པའི་མིང་ཅན་སྐྱེས་བུ་སུམ་ཅུའི་བར་དུ་འབྱུང་སྟེ། 
བརྒྱུད་པ་ཐ་མའི་བུས་ཡུལ་ཨོ་རུ་བྷི་སའི་རྒྱལ་པོ་འབྲས་བུ་ལ་ཕན་པ་ཞེས་པའི་ལྷ་སྐོར་དང་བཅས་པ་འཇོམས་ཤིང་། 
རྣལ་འབྱོར་མ་རྣམས་འཇོམས་པ་འབྱུང་སྟེ། དེས་རྣལ་འབྱོར་པ་རྣམས་ཀྱི་གཙོ་བོ་མཆོག་གི་དབང་ཕྱུག་ཐོབ་པ་ནི་སངས་རྒྱས་དང་མཉམ་པར་སྡོམ་པ་དང་ལྡན་པས་བཟླས་པ་བྱེ་བ་ཕྲག་བཅུ་གཉིས་བཟླས་པས་སོ། །
དེའི་སློབ་མ་གཉིས་དང་། སློབ་མའི་སློབ་མ་གསུམ་དང་། 
དེའི་ཡང་སློབ་མ་རྣལ་འབྱོར་པ་རྣམས་དང་། པཎྜི་ཏ་རྣམས་ཀྱི་གཙོ་བོར་གྱུར་པ་ཆོས་ཀྱི་གྲགས་པ་ཞེས་པར་ཡོངས་སུ་གྲགས་པ་འདི་དང་སྐྱེས་བུ་དྲུག་བསྟན་པ་ལ་ཕན་པ་ཚངས་པར་སྤྱོད་པ་ལ་གནས་པ་རྣམས་ཀྱིས་གྲུབ་པ་འཐོབ་བོ། །
ཕྱི་ནས་མ་ཏི་ལ་དང་། པཱ་ག་ར་དང་། བྷ་བྱ་གྷོ་ཥ་དང་། ས་ཧཱ་སྲི་ཀཱརྞ་ཞེས་པའི་མིང་ཅན་ཡོངས་སུ་སྐྱོང་བ་རྣམས་ལོ་བཅུ་གསུམ་གྱིས་གྲུབ་པ་ཐོབ་པ་འབྱུང་ངོ་། །
ཡང་རྣལ་འབྱོར་པས་སརྨ་དང་། ཧ་ཏི་ན་དང་། གརྨུ་ཀ་དང་། པ་ཙན་ན་དང་། སམ་བེ་དུ་དང་། 
བུད་དྷ་ཧ་ས་དང་། པ་ཏེ་ལ་རྣམས་ཀྱིས་རུས་སྦལ་གྱི་རིགས་རྫོགས་སོ། །དེའི་ནུབ་ཕྱོགས་སུ་གྲོང་ཁྱེར་མཱ་ལ་ལཱི་ཞེས་པ་གྲུབ་པ་ཐོབ་པའི་གནས་དེར་བྷོ་ཛྱ་དེ་བ་ཞེས་པར་ཡོངས་སུ་གྲགས་པར་རྫོགས་ནས། 
ཀོ་ཏི་ཀ་དང་པཱ་ལི་ཏ་དག་འཁོར་དང་བཅས་པ་ཡིས་ཚེ་ལོ་སྟོང་ཕྲག་གཅིག་ཐུབ་པའི་རྒྱལ་པོ་འབྱུང་ངོ་། །
དེའི་ནུབ་ཕྱོགས་སུ་གྲོང་ཁྱེར་སམ་བུ་ཀ་ཞེས་བྱ་བ་འབྱུང་སྟེ་དེར་རྒྱལ་པོ་སྟོང་ཕྲག་ལྔ་རུ་བྷ་དྷ་ན་ཞེས་པ་དང་ལྡན་པའི་མིང་ཅན་འབྱུང་ངོ་། །ཕྱི་ནས་ཀ་ལེ་དང་མ་ལ་ཞེས་པ་འབྱུང་སྟེ། དེ་དག་གིས་གྲུབ་པ་ཐོབ་པར་འགྱུར་རོ། །
དེའི་ལྷོ་ཕྱོགས་སུ་གྲོང་ཁྱེར་ཨ་ཛ་ར་ཡོ་གི་ནཱི་ཞེས་པ་འབྱུང་སྟེ། དེར་ཀླུ་སྒྲུབ་པ་ཞེས་བྱ་བའི་རྣལ་འབྱོར་པས་ཤིང་ས་ལ་ཞོན་པ་གོ་པཱ་ལ་ཞེས་པ་ལ་རྒྱལ་པོ་བྱིན་པས་བུ་ཤི་ནས་བ་ཧྣའི་ཚ་བོ་ལ་སོགས་པའི་རྒྱལ་པོ་འབྱུང་ངོ་། །
དཔལ་རྣལ་འབྱོར་གྱི་དབང་ཕྱུག་རྫོགས་ནས་འཇིག་རྟེན་གསུམ་གྱི་རྒྱལ་པོའི་འབྲེལ་པ་དངོས་གྲུབ་ཆེན་པོ་བརྒྱད་ཀྱི་རྙེད་པ་ཐོབ་པ་འབྱུང་སྟེ། 
དེའི་མིང་ནི་ཀེ་བ་ཏ་པུ་ཏྲ་ཞེས་པའི་རྒྱལ་པོའི་བུ་རྗེ་རིགས་ཀྱིས་བསད་ནས་དེའི་བུ་དང་བུའི་ཡང་བུའི་བར་དུ་ནུབ་ཕྱོགས་སུ་གང་དང་གང་སོང་བ་དེ་དང་དེ་རྡོ་རྗེར་གཤེགས་སོ། །
དེའི་ཡང་ནུབ་ཕྱོགས་ན་ཏྲི་པ་ཊ་ན་ཞེས་པའི་ལྷ་རྟེན་ཡོད་པས་སོ། །
དེའི་ལྷོ་ཕྱོགས་སུ་དེའི་བུ་ཉི་མ་ཞེས་པ་འབྱུང་ངོ་། །དེའི་ལྷོ་ནུབ་མཚམས་སུ་གྲོང་ཁྱེར་བྷ་ཊ་ཀུ་ནི་རེ་ཞེས་པར་གྲོང་ཁྱེར་བ་རྣམས་བློ་གྲོས་དང་ལྡན་པ་འབྱུང་ཞིང་རྒྱལ་པོ་ནི་བྷན་དུ་དེ་ཝ་ཞེས་པ་འབྱུང་ངོ་། །
དེའི་བུ་དང་བུའི་ཡང་བུ་རྫོགས་ནས་སིན་དྷུ་ཞེས་པར་གྱུར་ནས་འགྲོའོ། །དེ་ཤི་ན་གར་ཞེས་པར་འབྱུང་ངོ་། །
ཕྱི་ནས་སྐྱེ་བ་བདུན་གྱི་བར་དུ་རྣལ་འབྱོར་པར་འབྱུང་བར་ཤེས་པར་བྱས་ཏེ་ཕྱོགས་དང་ཕྱོགས་བྲལ་བ་རྣམས་ཀྱང་ངོ་། །
དེ་ནས་གྲོང་ཁྱེར་དེ་ལ་བྷན་དྷ་ནི་ཞེས་པར་འགྱུར་ནས་འགྲོའོ། །དེ་རུ་ཙཎྜ་མ་ཧཱ་རོ་ཥ་ཎའི་རྣལ་འབྱོར་ཉམས་སུ་བླངས་པས་རྒྱལ་པོར་འགྱུར་རོ། །
དེ་ཡིས་སྐྱེ་བ་འདི་ལ་སངས་རྒྱས་ཀྱི་འབྲས་བུ་འཁོར་དང་བཅས་པ་ཡིས་འཐོབ་བོ། །
ལྷོ་ཕྱོགས་ན་གྲོང་ཁྱེར་ས་བྷིཉྫི་ཀ་ཞེས་པ་སངས་རྒྱས་ཀྱིས་དུས་ཐམས་ཅད་དུ་བྱིན་གྱིས་བརླབས་པའི་གནས་སུ་སངས་རྒྱས་རྗེ་བཙུན་གྱིས་རྒྱལ་པོ་མཛད་པ་ལ་འཁོར་གྲུབ་ཐོབ་རྣམས་ཀྱིས་བསྐོར་བ་འབྱུང་སྟེ་ལོ་སྟོང་གི་བར་དུའོ། །
དེའི་བྱང་ཕྱོགས་སུ་ལྷས་མཛད་པའི་རྡོ་རྗེའི་ཁྲི་ལ་བཞུགས་པའི་རྗེ་བཙུན་བཞུགས་སོ། །དེའི་ཤར་ཕྱོགས་མཚམས་སུ་ཡུལ་ཁརྶ་པཱ་ཎི་ཞེས་པར་རྗེ་བཙུན་འཕགས་པ་སྤྱན་རས་གཟིགས་ངེས་པར་འབྱུང་བར་འགྱུར་རོ། །
ནུབ་ཕྱོགས་སུ་གྲོང་ཁྱེར་མ་ཧཱ་བྷཉྫ་པུ་རི་ཞེས་པ་འབྱུང་ངོ་། །དེར་རྒྱལ་པོ་བ་སུ་བྷ་དྷ་ན་ཞེས་པ་འབྱུང་སྟེ། 
དེའི་བུ་དང་བུའི་ཡང་བུ་རྫོགས་ནས་རྒྱལ་པོ་གདུང་བརྒྱུད་འཆད་དོ། །དེ་ནས་ཐམས་ཅད་རྒྱ་མཚོས་ནུབ་པར་འགྱུར་རོ། །
གཞན་ཡང་ཡུལ་ལཊ་དང་ཙོ་ཌ་དང་། གོ་དྷ་བང་ག་ལ་དང་པོ་ཨོ་ཌི་ཡཱ་ན་དང་། ཛ་ལནྡྷ་ར་དང་། པ་ཊི་ཀེ་ར་ཀ་དང་། ཀཱ་མ་རཱུ་པ་ལ་སོགས་པ་རྣམ་པ་རྒྱུན་དུ་སངས་རྒྱས་ཀྱིས་བྱིན་གྱིས་བརླབས་མཛད་པར་འགྱུར་རོ། །
ཡུལ་དེ་རྣམས་སུ་འདོད་པ་ཐམས་ཅད་འབྱུང་སྟེ། རྒྱལ་པོ་དང་། འཁོར་དང་། རྣལ་འབྱོར་པ་དང་། གྲུབ་པ་ཐོབ་པ་ལ་སོགས་པ་དོན་རྣམས་ཡོངས་སུ་མཛད་པ་ལ་འཛམ་བུའི་གླིང་ཞེས་གྲགས་སོ། །
རྒྱ་མཚོའི་ཤར་ཕྱོགས་སུ་རི་བོ་ཧུ་ར་ཞེས་པ་ན། ལྷ་མ་ཡིན་དཔག་ཏུ་མེད་པ་གནས་པ་འབྱུང་ངོ་། །
ལྷོ་ཕྱོགས་སུ་བྱ་རོག་གི་གདོང་པ་ཅན་ཞེས་པ་གནས་པར་འགྱུར་ཏེ། དེ་དག་ཐམས་ཅད་ཀྱིས་ཀྱང་ཐབས་མཆོག་ཏུ་གྱུར་པ་ཤེས་པ་འབྱུང་ངོ་། །
རྒྱ་མཚོའི་ལྷོ་ཕྱོགས་སུ་མི་གདོང་གྲུ་གསུམ་པ་དང་། སྲིན་པོ་དང་། མིའམ་ཅི་དང་། ལྷ་མ་ཡིན་ལ་སོགས་པ་རྣམས་དང་། སྤྲེའུ་ལ་སོགས་པ་རྣམས་ཧ་ཧ་ཞེས་པའི་སྒྲ་སྒྲོགས་པ་དང་། ཧ་ནུ་མན་ཏ་རྣམས་ངེས་པར་གནས་པར་འབྱུང་བར་འགྱུར་རོ། །
རྒྱ་མཚོའི་ནུབ་ཕྱོགས་སུ་ཟླ་བ་ཕྱེད་པའི་གདོང་པ་ཅན་གྱི་མི་གནས་པར་འགྱུར་རོ། །དེའི་ནུབ་ཕྱོགས་ན་ལྷ་ལ་སོགས་པ་གནས་པ་འབྱུང་ངོ་། །
རྒྱ་མཚོས་བསྐོར་བ་ན་གནས་པའི་མི་རྣམས་ལ་བ་ལང་སྤྱོད་ཅེས་བསྒྲགས་ཏེ། 
དེ་ན་གནས་པའི་མི་རྣམས་གདོང་ཟླུམ་པོ་དང་ལྡན་པ་དང་། དེ་རྣམས་ཀྱི་རྒྱལ་པོར་གནས་པ་དེ་ཡུལ་ཐམས་ཅད་ཀྱི་རྒྱལ་པོ་སྟེ། 
འཆི་འཕོ་བ་དང་སྐྱེ་བ་མེད་པར་འབྱུང་བར་འགྱུར་རོ། །
དེའི་ནུབ་ཕྱོགས་ཀྱི་གྲོང་ཁྱེར་ར་ས་ལན་དྷི་ཞེས་པར་དང་པོའི་དུས་སུ་ལྷ་མ་ཡིན་གྱི་རྒྱལ་པོ་འབྱུང་ངོ་། །
དེ་ནས་རྒྱལ་པོ་ལྷའི་ལུས་ཅན་ཞེས་བྱ་བའི་མིང་གི་རྒྱལ་པོ་འབྱུང་ངོ་། །དེ་བསད་ནས་ཀཾ་བི་སི་ཧ་ཞེས་པ་དང་བུ་དང་བུའི་ཡང་བར་དུ་འབྱུང་ངོ་། །
དེ་ནས་བྷེ་ས་ཛྱ་སེ་ན་ཞེས་པའི་མིང་གི་མཐའ་རྟེན་དང་ལྡན་པའི་སྐྱེས་བུ་བདུན་གྱི་བར་དུ་འབྱུང་ངོ་། །དེ་ནས་པ་ལ་ཞེས་པའི་རྒྱལ་པོ་འབྱུང་སྟེ། 
དེ་ནས་དེས་ཉ་པའི་ཤུ་བི་ལ་གྲོང་འཇུག་བྱས་པས་རྒྱལ་པོ་ས་ཧ་དེ་ཝ་ཞེས་པར་འགྱུར་བ་འབྱུང་ངོ་། །
གྲོང་ཁྱེར་གསེར་གླིང་གི་ཤར་ཕྱོགས་སུ་གྲོང་ཁྱེར་མཎྜ་ཀ་ཞེས་པ་ན་རྒྱུན་དུ་གནས་པའི་མི། རྨ་བྱའི་མདོངས་ལ་བརྒྱན་པ་ཞལ་རྒྱས་པ། 
ཨོཾ་སུ་མུ་ཁི་ནི་སརྦ་ཞེས་པའི་སྔགས་བརྗོད་ནས་ཟས་སུ་ལྦུ་བ་ཟ་བ་དེ་རྣམས་ཀྱི་ལྷག་མ་མེད་པར་བསོད་ནམས་དང་ཡེ་ཤེས་ཀྱི་ཚོགས་ཐོབ་བོ། །
དེའི་རྒྱལ་པོ་སྦྲུལ་གྱིས་ཕྱོགས་བཞིའི་རྒྱན་བྱེད་པ་འབྱུང་ངོ་། །དེ་ནས་སྲིན་པོར་འགྱུར་ཏེ། 
དེའི་བུ་དང་བུའི་ཡང་བུའི་བར་རྫོགས་ནས་རྒྱ་མཚོ་ཡིས་ཐམས་ཅད་ནུབ་པར་འགྱུར་རོ། །
ལྷ་མོས་གསོལ་པ། ཀྱེ་བཅོམ་ལྡན་འདས་ཅིའི་ཕྱིར་གནས་ཐམས་ཅད་རྫོགས་པར་མི་གསུང་ཐམས་ཅད་དུ་ཡོངས་སུ་གསུངས་པའི་བྱང་ཆུབ་སེམས་དཔའ་ཞེས་པ་སྤངས་ནས་གསུངས་པ་ཅིའི་ཕྱིར། 
དེའི་ཕྱིར་འདི་སྐད་ལ་སོགས་པ་མི་བདེན་ནོ། །
བཅོམ་ལྡན་འདས་ཀྱིས་བཀའ་སྩལ་པ། ལྷ་མོ་ཆེན་མོ་ཉོན་ཅིག་ཉོན་ཅིག །
གང་དང་གང་དུ་ང་ཡིས་གནས་བསྟན་པ། དེ་དང་དེ་ནི་སངས་རྒྱས་ཀྱིས་བྱིན་གྱིས་བརླབས་པའོ། །
གནས་གཞན་རྣམས་ནི་སངས་རྒྱས་མ་ཡིན་པའི་ལྷ་རྣམས་ཀྱིས་རྣམ་པར་བརྟགས་པའོ། །གང་གྲུབ་པ་ཐོབ་པ་ཐམས་ཅད་ཀྱི་མིང་གནས་ཀྱིས་བརྟགས་སོ། །
སྡིག་པ་རེ་རེ་དག་པར་བྱེད་པ་གང་དང་གང་ལ་ཡོད་པ་དེ་དང་དེ་ཏིང་ངེ་འཛིན་ནོ། །
བུམ་པ་གསུམ་ལ་སོགས་པ་རྣམས་དང་། གང་དང་གང་ལ་ཕུང་པོ་ལྔ་རྣམས་ཡོད་པ་ལ་ལུས་ཞེས་བྱ་སྟེ། 
རྒྱལ་པོ་དང་རྒྱལ་སྲིད་རྣམས་དང་། རྣལ་འབྱོར་པ་དང་། རྣལ་འབྱོར་མ་རྣམས་ལ་དབུགས་དབྱུང་བ་དང་། དབུགས་འཇུག་པས་དག་པ་ནི་དཔེར་ན་དབང་པོ་དང་ཡུལ་བཞིན་ནོ། །
བདེ་བར་གཤེགས་པའི་ལམ་དང་འབྲེལ་པ་ལ་སྐྱབས་སུ་གང་འགྲོ་བ་དེས་སྐྱེ་བ་འདི་ལ་བསྒྲུབ་པར་བྱས་པ་ཐམས་ཅད་འགྲུབ་བོ། །གང་གིས་རྒྱལ་པོའི་གཏམ་རྒྱུད་འདི་བཀླགས་ན་དེས་ལྐོག་ཏུ་གྱུར་པའི་ཡེ་ཤེས་འཐོབ་བོ། །
ལེའུ་སུམ་ཅུ་སོ་དྲུག་པར་རྩིས་ཀྱི་ཡེ་ཤེས་བརྗོད་པར་བྱ་སྟེ། འདས་པ་དང་། མ་འོངས་པ་དང་། ད་ལྟར་བ་ཇི་ལྟར་ཤེས་པ་དེའི་བྱ་བ་བྱེད་དོ། །
ཀྱེ་ལྷ་མོ་ལེའུ་ཉི་ཤུ་རྩ་ལྔ་པ་ལ་སོགས་པར་མིང་གང་གིས་ཐམས་ཅད་ཤེས་པར་བྱེད་པར་ནུས་པ་དེའི་དུས་ཀྱི་ཡེ་ཤེས་སོ། །
དེ་ལྟར་ཐམས་ཅད་བདུད་ཀྱིས་བསླུས་པར་མི་འགྱུར་རོ། །
འདི་ནི་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་རྒྱལ་པོའི་གཏམ་རྒྱུད་བསྟན་པའི་ལེའུ་སྟེ་བཅོ་ལྔ་པའོ།། །།དེ་ནས་བཅོམ་ལྡན་འདས་ཀྱིས་བཀའ་སྩལ་པ། 
བསྒྲུབ་པར་བྱ་བ་རྒྱལ་པོ་འདོད་པས་རྒྱལ་པོ་ལ་བལྟ་བར་བྱའོ། །བསྒྲུབ་པར་བྱ་བ་དངུལ་ཆུ་འདོད་པས་དངུལ་ཆུ་ལ་བལྟ་བར་བྱའོ། །བསྒྲུབ་པར་བྱ་བ་ལུས་གྲུབ་པར་འདོད་པས་ལུས་ལ་བལྟ་བར་བྱའོ། །བསྒྲུབ་པར་བྱ་བ་དེ་ཁོ་ན་འདོད་པས་དེ་ཁོ་ན་ལ་བལྟ་བར་བྱའོ། །བསྒྲུབ་པར་བྱ་བ་འདོད་པའི་ཡོན་ཏན་འདོད་པས་འདོད་པའི་ཡོན་ཏན་ལ་བལྟ་བར་བྱའོ། །
ལྷ་མོ་དེའི་ཕྱིར་བསྒྲུབ་བྱ་གཅིག་གྲུབ་ནས་ཐམས་ཅད་ཚེགས་མེད་པར་འགྲུབ་བོ། །དེ་སྤངས་པའི་གཞན་སྒྲུབ་པ་རྣམས་འབྲས་བུ་མེད་པ་ལ་འབད་རྩོལ་བྱེད་པའོ། མཚན་མ་གཅིག་པའམ། 
དུར་ཁྲོད་དམ་ཆུ་འགྲམ་རྣམས་སུ་རྨ་མེད་པ་མ་གོད་པའི་རོའི་སྟེང་དུ་བསྡད་ནས་སྔགས་བརྒྱ་ཕྲག་བརྒྱད་བཟླས་ན་སྔགས་ཀྱི་རྗེས་ལ་ལྕེ་རེག་ཏུ་འོང་སྟེ། 
དེ་བཅད་ནས་ལག་པ་གཡས་པས་བཟུང་ན་རལ་གྲིའི་དངོས་གྲུབ་འགྲུབ་བོ། །
དེ་ནས་གཞན་ཡང་བརྗོད་པར་བྱ་སྟེ། 
ཚྭ་བླངས་ལ་རོ་ལ་བསྣུན་ན་གསེར་དྲུག་ནམ་བརྒྱད་སྟེར་བར་བྱེད་དོ། །
ཚེས་བརྒྱད་དམ་བཅུའམ་བཅུ་བཞི་རྣམས་ལ་རང་གི་བཞི་མཉམ་བླངས་ནས་ལུས་ལ་བྱུགས་ཏེ་ཕྱི་ནས་བྲམ་ཟེའི་ཐོད་པའི་སྟེང་དུ་བསྡད་ནས། 
སྨན་མུ་ཏ་ཀ་དང་ཤི་ཧླ་ཡིས་ལྷ་མོ་ལྔ་ལ་སོགས་པའི་མར་མེ་སྦར་ལ་རྡོ་རྗེའི་ཁང་པར་སྔགས་སྟོང་ཕྲག་གཅིག་བཟླས་པར་བྱ་སྟེ་དེ་ཡིས་བཟླས་པ་བྱ་བའི་སྔགས་ཀྱི་རྒྱལ་པོ་ནི་འདི་ཡིན་ཏེ། 
ཨོཾ་མ་ཧཱ་ཙཎྜ་ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱ་ཧཱ་ཅེས་པའོ། །
ནག་པོའི་ཕྱོགས་ཀྱི་ཚེས་བརྒྱད་ལ་ཆུ་འགྲམ་དུ་སོང་སྟེ། 
མེ་ཏོག་ཨ་པ་རཱ་ཛི་ཏ་ཡིས་མཎྜལ་བྱས་ཏེ་ཆུ་འགྲམ་གྱི་བྱེ་མའི་སྟེང་དུ་གནོད་སྦྱིན་གྱི་ཀཱི་ལི་ཀཱི་ལའི་གཟུགས་བརྙན་ཡོངས་སུ་འདྲ་བ་བྱས་ལ་དྲི་སྣ་ཚོགས་ཀྱིས་ལུས་ལ་བྱུག་གོ། །
ཕྱི་ནས་དེ་རུ་བསྡད་ནས་སྔགས་བཟླས་པ་ནི། ཨོཾ་སུཿཥཿཧཱུྃ་ཞེས་པའི་སྔགས་སྟོང་ཕྲག་ལྔ་བཟླས་ན་ཁྱོད་བཟའི་ཞེས་སྨྲ་ཞིང་འོང་སྟེ། 
སྒྲུབ་པ་པོས་ཀྱང་འཇིགས་པར་མི་བྱ་བར་གཡོག་པོ་ཁྱོད་ང་ཅག་གི་དོན་གྱིས་ཤིག་ཅེས་བརྗོད་ཅིང་དེའི་མགོ་ལ་ཨརྒྷ་ཕུལ་ན་གསེར་སྲང་ལྔ་བརྒྱ་ལྔ་བརྒྱ་ཉིན་རེ་ཞིང་སྟེར་བར་བྱེད་ཅིང་བཅུད་དང་བཅུད་ཀྱིས་ལེན་དང་ངོ་། །
གལ་ཏེ་མ་བྱུང་ན་དེའི་ཚེ་མུ་ཟི་དང་། ལྷང་ཚེར་དང་། སུ་པརྞ་མ་ཀྵི་རྣམས་ལག་པ་གཡོན་པས་བཟུང་ལ། དེའི་སྤྱི་སྟེངས་སུ་ཐལ་ལྕག་གསུམ་རྒྱབ་ན་ངེས་པར་འོང་ངོ་། །
མ་འོངས་ན་མགོ་ཨརྫ་ཀའི་འབྲས་བུ་ལྟར་འགས་པར་འགྱུར་བས་རིམ་པ་དེ་ལྟར་བསྒྲུབ་པ་བྱས་ན་གང་འདོད་པ་དེ་བྱེད་དེ། 
དེ་ལྟར་བྱས་ན་གནོད་སྦྱིན་བརྒྱད་ཀ་ཡང་འོང་བར་འགྱུར་རོ། །
རྣལ་འབྱོར་པས་གྲོང་ཁྱེར་གྱི་མཐར་སོང་ལ་ནག་པོ་ཆེན་པོ་ཕྱག་བཞི་པའི་སྔགས་སྟོང་ཕྲག་ལྔ་སོང་བ་དང་། 
ཕྱི་ནས་ནག་པོ་ཆེན་པོའི་དཀྱིལ་འཁོར་བཞེངས་ལ་ཤ་ཎའི་རྩ་བ་དང་། སྨན་ཛ་ཏ་ཀའི་པགས་པ་དང་། སྨན་ཏི་མི་རིའི་རྩ་བ་རྣམས་བཏགས་པས་ལུས་ལ་བྱུགས་ན། 
འཇིགས་བྱེད་ཆེན་པོ་སྒྲ་ཆེན་པོ་དང་བཅས་ནས་འོངས་པས་ཙནྡན་གྱི་ཆུ་དང་ནམ་མཁའི་ཆུ་ཡིས་ཨརྒྷ་དབུལ་ཏེ། 
དེ་མཐོང་བ་ལ་འཇིགས་པར་མི་བྱའོ། །
སྒྲུབ་པའི་གྲོགས་པོ་བྱང་ཕྱོགས་ན་གནས་པས་སྐྱེས་བུ་ཞེས་པ་དང་བཅས་པས་ཕྱོགས་གསུམ་དུ་བསྒོ་བ་བྱས་ན་གང་འདོད་པ་དེ་ཡིས་བྱེད་དོ། །
གཞན་ཡང་སྐྱེད་མོས་ཚལ་དུ་སོང་ནས་ཤིང་མྱ་ངན་མེད་པའི་འོག་ཏུ་སྟག་གི་པགས་པའི་སྟེང་དུ་བསྡད་ལ་གཅེར་བུར་ཕུད་སྐྲ་བཀྲོལ་བ། 
བདག་སྲུང་བ་ཡན་ཆོད་དེ་ལྟར་བྱས་ནས་ཤིང་པུ་པ་སིམ་པའི་ལོ་མའི་ཁུ་བས་ལུས་ལ་བྱུགས་ནས་ནག་པོ་ཆེན་པོ་ཕྱག་གཉིས་པའི་སྔགས་སྟོང་ཕྲག་གཅིག་བཟླས་པ་དང་། 
གཏོར་མ་སྦྱིན་པ་ནི་མར་དང་། སྦྲང་རྩི་དང་། 
སུལ་ཀ་དང་། སྲན་མ་དང་། ཏུ་མུ་ལ་དང་། ཆང་དང་། ཤ་རྣམས་ཀྱིས་ཡང་དག་པར་བརྒྱན་ལ་ཕྱི་ནས་རལ་གྲི་ཐོགས་ནས་སྤྱོན་ཞེས་པ་ཕོགས་གསུམ་བརྗོད་པ་དང་། 
དགའ་བ་ཆེན་པོ་ཐལ་མོ་རྡེབས་ཤིང་འོང་སྟེ། 
དེ་ལ་འཇིགས་པར་མ་བྱས་ན་རྣལ་འབྱོར་པ་དངོས་གྲུབ་འདོད་པས་མཐོང་བ་དང་གསེར་སྲང་སྟོང་ཕྲག་གཅིག་སྟེར་བར་འགྱུར་རོ། །
མཚན་མ་གཅིག་པར་སོང་ནས་ཤར་ཕྱོགས་སུ་ཁ་བལྟས་ཏེ་ནག་པོ་ཆེན་པོའི་སྔགས་སྟོང་ཕྲག་ལྷག་པ་བཟླས་ཤིང་དེའི་དུས་སུ་བདུད་རྩི་ལྔས་ལུས་ལ་བྱུག་གོ། །
ཡང་སྔགས་བརྒྱ་ཕྲག་བཟླས་པའི་ཕྱི་ནས་སུ་པ་སིམ་པའི་ཁུ་བས་ལུས་ལ་བྱུགས་ཏེ་རོ་སྟེང་དུ་བསྡད་དེ་སྔགས་བཟླས་པ་ནི། 
ཨོཾ་མུཿཧཱུྃཿཛཿབཾ་ཧིཿཞེས་བརྗོད་པས་ཐུན་ཚོད་གསུམ་ན་གནོད་སྦྱིན་མོ་སྣ་ཚོགས་པའི་གཟུགས་བཟུང་ནས་སྣ་ཚོགས་པའི་རྫས་ཀྱི་མཆོད་པ་བཟང་པོ་དང་བཅས་པར་འོངས་ཏེ། 
གྲོགས་བྱེད་པས་ལས་གཞན་དུ་མ་ཡིན་པས་ཉིན་རེ་ཞིང་གསེར་སྲང་ལྔ་ལྔ་སྟེར་བར་བྱེད་དོ། །ཤིང་བསྲུང་བ་ལྡན་གྱི་དྲུང་ངམ་མེ་ཏོག་ཅན་གྱི་དྲུང་དག་གོང་དང་མཚུངས་སོ། །
གཞན་ཡང་ལེགས་པར་བརྗོད་པར་བྱ་སྟེ། 
ཟླ་བ་དང་ཉི་མ་དགུག་པ་ནི་སངས་རྒྱས་ཀྱི་རྟེན་ཡོད་པར་སོང་ལ་གཏོར་མ་ཆེན་པོ་བྱིན་ནས་རྒྱ་སྐྱེགས་དང་ཆུ་དང་ཙནྡན་རྣམས་ལེགས་པར་སྦྱར་བས་ལུས་ལ་བྱུགས་ཏེ། 
རོའི་སྟེང་དུ་ཤར་དུ་བལྟས་པས་བསྡད་ལ་ཡང་བདུད་རྩི་ལྔས་ལུས་ལ་བྱུགས་ནས་སྒྲ་ཆེན་པོ་དང་བཅས་པས་སྔགས་སྟོང་ཕྲག་ལྔ་བཟླས་ན་འདིར་ཉི་མ་འོང་སྟེ། 
འོངས་པ་དང་བྱང་ན་གནས་པའི་སྒྲུབ་པོས་གི་ཝང་དང་། 
ཙནྡན་དག་གིས་ཨརྒྷ་བྱིན་ན་ངས་ཅི་བྱ་བ་ཞེས་ཉི་མས་བརྗོད་པར་འགྱུར་རོ། །
དེ་ལ་སྒྲུབ་པ་པོས་བཅུད་ལེན་གྱི་དངོས་གྲུབ་བདག་ལ་གསོལ་ཞེས་ཕོགས་གསུམ་དུ་བརྗོད་དོ། །
ཤིང་ཀུན་དའི་འོག་ཏུ་རྩ་བ་བདུན་པས་རྒྱན་བྱས་ལ་ཇི་ལྟ་བའི་ཚོགས་གཏོར་མ་བྱིན་ནས། མེ་ཏོག་པདྨ་བཀྲམ་པའི་སྟེང་དུ་བསྡད་ནས་སྔགས་བཟླས་ན་ཟླ་བ་ངེས་པར་འོངས་ནས་གང་འདོད་པ་དེ་བྱེད་དོ། །
དེའི་ཁྱིམ་དུ་མཉམ་པར་གཞག་སྟེ། སིན་དྷུ་ར་དང་སྤོས་ཆུ་དག་གིས་ལུས་ལ་བྱུགས་ནས་རྣལ་འབྱོར་པས་མིའི་ཐོད་པའི་སྟེང་དུ་བསྡད་དེ། 
ནག་པོ་ཆེན་པོའི་ཐང་ཀའི་མདུན་དུ་སྔགས་སྟོང་ཕྲག་བརྒྱད་བཟླས་ན་དེར་དུས་ཅན་མ་འོང་ངོ་། །
གལ་ཏེ་མི་འོང་ན་སྤྱི་བོ་ལ་ཐལ་མོ་རྡེག་པའི་ཕྱག་རྒྱ་བྱས་ན་ངེས་པར་འོངས་ན་ཏི་ན་ར་བརྒྱ་བརྒྱ་ཉིན་རེ་ཞིང་སྟེར་ཏེ་གཡོག་མོར་ངེས་སོ། །
གཞན་ཡང་ཙ་རྩི་ཀཱ་བསྒྲུབ་པར་བྱ་སྟེ། 
འོན་ཀྱང་ཕྱག་རྒྱ་དཔྱི་གཡོན་པར་བཅས་ན་ངེས་པར་འོངས་ནས་ནོར་བུ་དང་ནོར་བུ་རིན་པོ་ཆེ་སྟེར་རོ། །
ཡང་དེ་ཡིས་བསྒྲུབ་པར་བྱ་སྟེ། 
རྣལ་འབྱོར་མ་གཉིས་ཀྱིས་བཅུད་དང་བཅུད་ཀྱིས་ལེན་གང་འདོད་པ་དེ་སྟེར་ཏེ་བླང་བའི་སྔགས་ནི་ཨོཾ་ཡཀྵ་ཧཱུྃ་ཊཿཞེས་པས་རྣལ་འབྱོར་མ་ཐམས་ཅད་ཅ་ཅོའི་སྒྲ་སྒྲོགས་ཤིང་ས་དང་ཕེཾ་ཆེན་པོའི་སྒྲ་སྒྲོགས་ཤིང་འོངས་པས་འཇིགས་པར་མི་བྱ་བར་མཐོང་བ་དང་བྱང་གི་སྒྲུབ་པ་པོས་བརྗོད་པ་ཁྱོད་ཀྱིས་ངའི་གཡོག་མོ་གྱིས་ཤིག་ཅེས་བྱའོ། །
དུར་ཁྲོད་དུ་སོང་ལ་ནག་པོ་ཆེན་པོའི་ཐང་སྐུའི་མདུན་དུ་མ་ཧེའི་ཐོད་པའི་སྟེང་དུ་མཉམ་པར་གཞག་པས་ཉིན་ཞག་བདུན་དུ་སྔགས་བཟླས་ན་ཐུན་ཚོད་གསུམ་ནས་ནག་པོ་ཆེན་པོ་འཁོར་དང་བཅས་པ་འོང་སྟེ། 
དེ་རྣམས་མཐོང་ཡང་འཇིགས་པར་མི་བྱའོ། །
ཀྱེ་སྒྲུབ་པ་པོ་ཁྱོད་བཟའོ་ཞེས་དེས་སྨྲ་ན། 
དེ་ལ་བྱང་ན་གནས་པའི་སྒྲུབ་པ་པོས་ཧཱུྃ་སོད་ཅིག་ཅེས་བརྗོད་ནས་གི་ཝང་དང་ཙནྡན་དག་གི་ཆུས་ཨརྒྷ་དབུལ་ལོ། །
ཕྱི་ནས་དེ་ཡིས་གསུངས་པ། ཀྱཻ་དཔའ་བོ་ཆེན་པོ་ཅིའི་ཕྱིར་ང་འབོད་ཅེས་གསུངས་ན། 
བྱང་ན་གནས་པའི་སྒྲུབ་པ་པོས་གསོལ་པ། གང་དང་གང་གི་དུས་སུ་ཁྱོད་ལ་ལས་བཅོལ་ན་གཏོང་དགོས་པ་དེའི་དོན་དུ་ཞེས་བརྗོད་དོ། །
དངོས་གྲུབ་གང་དང་གང་འདོད་པ་སྦྱིན་ནོ་ཞེས་དེས་གསུངས་སོ། །
དེ་ལ་སེང་གེའི་ཕྱག་རྒྱ་བཅས་ན་རྙེད་པར་དཀའ་བའི་སེང་གེའི་ལུས་ཀྱང་འཐོབ་བོ། །
འདི་ཡིས་རྫས་དང་དངོས་གྲུབ་སྣ་ཚོགས་ཀྱང་སྟེར་བར་འགྱུར་རོ། །
དེའི་སྔགས་ནི་ཨོཾ་ཨཱ་གཙྪ་མ་ཧཱ་ཧཱུཾྃ་ཧོ་ཧོ་ཞེས་སོ། །
འདི་ནི་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་གཡོག་མོ་བསྒྲུབ་པའི་ལེའུ་སྟེ་བཅུ་དྲུག་པའོ།། །།
གཞན་ཡང་དབང་དུ་བྱ་བའི་ལེའུ་བཤད་པར་བྱ་སྟེ། 
བཅོམ་ལྡན་འདས་ཀྱིས་བཀའ་སྩལ་པ། ལྷ་མོ་ང་ཡིས་སྨན་དང་སྔགས་དང་ཕྱག་རྒྱ་རྣམས་བཤད་པར་བྱའོ། །
ལྷ་མོས་གསོལ་པ། ཀྱེ་བཅོམ་ལྡན་འདས་སྨན་གྱི་འབྲས་བུ་ཆེན་པོ་གསུངས་ཤིག །བཅོམ་ལྡན་འདས་ཀྱིས་བཀའ་སྩལ་པ། 
ཚེས་བརྒྱད་ལ་སྦྱིན་སྲེག་གི་ཆོ་ག་གང་ཡིན་པ་ལྟར་བྱས་ལ་ཤིང་ཨརྒའི་འབྲས་བུའི་བལ་བླངས་པ་ལ་དུར་ཁྲོད་ཀྱི་རས་ཀྱིས་དཀྲིས་པ་དང་། 
གི་ཝང་དང་། བདུད་རྩི་ལྔ་དང་། 
མི་ལྕེ་རྣམས་ཕྱེ་མར་བཏགས་ཏེ་སྡོང་བུ་བྱས་ལ་ཟངས་ཀྱི་ནང་དུ་མིའི་ཚིལ་ལ་མིག་སྨན་ཕབ་ལ་རང་གི་བྱང་སེམས་དང་བསྲེས་ནས་ཐིག་ལེ་བྱས་ཏེ། 
གང་དང་གང་གི་བུ་མོ་ལ་བལྟས་ན་འབབ་པར་འགྱུར་རོ། །
གལ་ཏེ་མི་འབབ་ན་ནག་པོ་ཆེན་པོ་མ་ཡིན་ཏེ། 
སངས་རྒྱས་ཀྱི་བསྟན་པ་སྲུང་བར་དམ་བཅས་པ་སྤངས་པས་མཚམས་མེད་པ་བྱས་པའོ། །
ཨོཾ་ཧྲཱིཿཀྵཿཨ་མུ་ཀི་ཨཱ་གཙྪན་ཏི་ཡཾ་ཞེས་པའི་སྔགས་འདིས་ཤིང་སིམ་པའི་ལོ་མས་སྦྱིན་སྲེག་སྟོང་ཕྲག་ལྔ་བྱས་ཏེ་གོས་དང་བྲལ་ཞིང་སྐྲ་གྲོལ་བ་སེམས་མ་ཡེངས་པར་བསྒོམས་ན། 
རྐང་པའི་དྲུང་དུ་སྔགས་ཀྱི་ནུས་པས་ངེས་པར་འོང་སྟེ། 
གཡོག་མོའི་གཟུགས་ཀྱིས་བདེ་བ་སྐྱེད་ཅིང་གཞན་གྱི་དབང་དུ་མི་འགྱུར་རོ། །
གལ་ཏེ་མི་འོང་ན་སྔགས་མགོ་མཇུག་བཟློག་ནས་བརྒྱ་རྩ་བརྒྱད་བཟླས་བརྗོད་བྱས་ན་མགོ་གས་ནས་འཆི་ཞིང་དངོས་གྲུབ་མཆོག་སྟེར་རོ། །
དགུན་ཟླ་ཐ་ཆུངས་ཀྱི་ཚེས་བཅུ་བཞི་ལ་ནག་པོ་ཆེན་པོ་སྐུ་མདོག་དམར་པོར་སྤྲོས་ཏེ་དེ་ལ་མཆོད་པ་རྒྱ་ཆེན་པོ་བྱས་ནས་ཁ་ཤར་ཕྱོགས་སུ་བལྟས་ལ་ཆང་དང་། 
ཨུཏྤལ་དམར་པོ་དག་གིས་སྟོང་ཕྲག་ཕྱེད་དུ་སྦྱིན་སྲེག་བྱས་ན་ནམ་ཕྱེད་ནས་རྒྱལ་པོའི་བུ་མོ་ཡང་དབང་དུ་འགྱུར་ན། 
གཞན་གྱི་བུ་མོ་ལྟ་སྨོས་ཅི་དགོས་གལ་ཏེ་དབང་དུ་མ་གྱུར་ན། སྔགས་བཟླས་པས་ངེས་པར་དབང་དུ་འགྱུར་ཏེ། 
འཛམ་བུའི་གླིང་ན་རྙེད་པར་དཀའ་བའི་དབང་དུ་བྱ་བའོ། །
དེའི་སྔགས་ནི་འདི་ཡིན་ཏེ། ཨོཾ་བཛྲ་ཧཱུྃ་ཕཊ་སྭཱ་ཧཱ་ཞེས་པའོ། །སྨན་སཱ་ལུ་ཀ་དང་ཀྱི་ལྕེ་བ་དང་ཙནྡན་དང་ཨ་ག་རུ་དང་བདུད་རྩི་ལྔ་རྣམས་ཏིལ་མར་གྱིས་ཕྲུལ་ནས་ཕྱག་བཅུ་དྲུག་པའི་སྔགས་ཀྱིས་ཕོགས་ཉི་ཤུ་རྩ་གཅིག་བཟླས་ཏེ། 
དེས་ཁ་བཀྲུས་ཏེ་རྒྱལ་པོའི་ཕོ་བྲང་དུ་བསྡད་ནས་རྒྱལ་པོ་ལ་ཁྲོ་ཞིང་ཅུང་ཟད་སྨྲ་དང་མཐུན་པའི་ཚིག་སྨྲར་འོང་ངོ་། །
ངོ་མཚར་ཅན་གྱི་སྦྱོར་བ་འདི་སངས་རྒྱས་ཐམས་ཅད་ཀྱིས་ཡོངས་སུ་བསྒྲགས་པ་སྟེ། 
བྱ་རྒོད་ཀྱི་ཤ་གི་ཝང་དང་བཅས་པ་རང་གི་བྱང་ཆུབ་སེམས་ཀྱིས་ཕྲུལ་ལ་བུ་མོ་ལ་སྦྱིན་ནོ། །
བཟླས་པའི་སྦྱོར་བས་གཡོག་མོར་ངེས་པར་འགྱུར་ཏེ། 
དབང་དུ་བྱ་བ་ཆེན་པོའི་སྦྱོར་བའོ། །བ་ལང་གི་ཞག་དང་། ནེ་ཚོའི་ཞག་དང་། ཏིལ་གྱི་མར་རྣམས་ཀཀྐོ་ལའི་ས་བོན་དང་ཕྲུལ་ནས་བུ་མོ་ལ་བསྣུན་ན་ཕྱི་ནས་ཁུ་བ་འཛག་ཅིང་རང་ལུས་སྟེར་བར་འགྱུར་ཏེ། 
མ་ཤི་བར་དུ་སྡོད་དོ། །
གྲོ་གའི་ལོ་མ་ལ་གི་ཝང་དང་རྒྱ་སྐྱེགས་ཀྱི་ཕོ་ཚོས་དང་སིན་དྷུ་ར་རྣམས་སྐྱུ་རུ་རའི་ཁུ་བས་ཕྲུལ་ལ། འཁོར་ལོ་གྲུ་གསུམ་ཆ་ཤས་གསུམ་པ་བྲིའོ། །
དེའི་དབུས་སུ་སྡེ་ཚན་གསུམ་པའི་དང་པོ་ཅུང་ཟད་ར་ལ་ཞོན་པ་སྣ་ལྡན་གྱིས་བརྒྱན་པ་དབུས་སུའོ། །
ཡང་ཕྱི་རོལ་ཏུ་ཨོཾ་ཛོཾ་ཨ་མུ་ཀི་ཀཱ་མ་དེ་བ་ཨ་མུ་ཀ་ས་ཡ་ཧཱ་ཀཱ་རཱ་ཧཱཿཧཿཧཿཕཊ་སྭཱ་ཧཱ། 
ཞེས་པ་བཀོད་ལ་དེ་དུར་ཁྲོད་ཀྱི་རས་ལ་གཏུམས་ཏེ་ཙནྡན་གྱི་ཆུ་ལ་བཅུག་ནས་ཐུན་ཚོད་གཅིག་བཞག་ན་དུས་དེ་ཉིད་དུ་ངེས་པར་དབང་དུ་འགྱུར་ཏེ། 
གང་འདོད་པ་དེ་བྱེད་དོ། །
ཡང་ཉིན་རེ་ཞིང་དྷ་དུ་ར་སུམ་བརྩེགས་ཀྱི་ས་བོན་ལ་སྔགས་འདིས་སྟོང་ཕྲག་ལྔ་བསྣུན་ན་ཉིན་ཞག་ལྔ་ན་བི་བཱ་ཧ་དབང་དུ་འགྱུར་རོ། །
ཨོཾ་སྟྲི་ཀྵཱིཿཨ་མུ་ཀྃ་ཨཿསྱཿབི་ཏཱ་བི་བཱ་ཧོ་ནམ་ཧྱྃ་རྡྃ་པ་ཡ་སྭཱ་ཧཱཿ། ཞེས་པའི་སྔགས་ནག་པོའི་ཚེས་བརྒྱད་དམ་བཅུ་གཅིག་དག་ལ་ཨུཏྤལ་ནག་པོ་དང་། མར་དང་། སྦྲང་རྩི་དང་། 
བུ་རམ་རྣམས་ཡང་དག་པར་སྦྱར་བས་སྦྱིན་སྲེག་བརྒྱ་ཕྲག་ལྔ་བྱས་ན་ཉིན་ཞག་བདུན་གྱིས་རྣལ་འབྱོར་པས་བུ་མོ་དབང་དུ་འགྱུར་རོ། །
གལ་ཏེ་དབང་དུ་མ་གྱུར་ན་སྔགས་བརྒྱ་བརྒྱ་བཟླས་ན་ངེས་པར་དབང་དུ་འགྱུར་རོ། །
དུར་ཁྲོད་ཀྱི་ས་དང་ལྡོང་རོས་དང་ཡ་བཀྵ་ར་དང་བུ་རམ་རྣམས་རང་གི་ཁུ་བ་ཕྲུལ་ནས་ལུས་ལ་བྱུགས་ན་ཕྱུགས་ཐམས་ཅད་ངེས་པར་དབང་དུ་འགྱུར་རོ། །
འདི་ནི་དཔལ་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་དབང་དུ་བྱ་བའི་ལེའུ་སྟེ་བཅུ་བདུན་པའོ།། །།
གཞན་ཡང་ཕ་རོལ་གྱི་བྱ་བ་ཆུད་གསན་པར་བྱ་བའི་ལེའུ་བཤད་པར་བྱའོ། །
མི་གང་གིས་ལོག་པར་བྱེད་པ་དེ་བསད་པའི་སྨན་ཤིན་ཏུ་མཆོག་ཏུ་གྱུར་པ། 
ཨ་མུ་ཧ་བཏུས་ལ་བསྐམས་ཏེ་གཏོར་ན་བྱ་བ་ངེས་པར་ཆུད་གསོན་ནོ། །
ལྡོང་རོས་གཏོར་ན་ངེས་པར་ཆུད་གསོན་ནོ། །
བུད་མེད་ཀྱི་ཁྲག་གཏོར་ན་བྱ་བ་ངེས་པར་ཆུད་གསོན་ནོ། །
རྗེས་སུ་ཤི་བའི་རས་གྱོན་ན་ངེས་པར་ཆུད་གསོན་ནོ། །
འདི་ནི་དཔལ་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་ཕ་རོལ་གྱི་བྱ་བ་ཆུད་གསོན་པའི་ལེའུ་སྟེ་བཅྭ་བརྒྱད་པའོ།། །།
གྲོང་ཁྱེར་གང་ན་ལྷ་མོས་འདོད་པ་གསུམ་དང་ལྡན་པའི་སངས་རྒྱས་ཀྱི་མཚན་ཉིད་བྱེད་པ་ཡོད་པ་དེ་རེངས་པར་བྱེད་པའི་གནས་ཏེ། དེ་འདི་རྗེས་སུ་འགྲོའོ། །
དེའི་དུས་སུ་སངས་རྒྱས་ཐམས་ཅད་འདུས་པའི་ནག་པོ་ཆེན་པོ་ཞེ་སྡང་གི་རང་བཞིན་ཞལ་གཅིག་པ། 
སྐུ་མདོག་དཀར་པོ་འཇིགས་པ་ཆེན་པོར་བྱེད་པ། 
གཡས་བརྐྱང་བའི་འོག་ཏུ་ལྷ་མ་ཡིན་ནག་པོ་བསྒྱེལ་བ། 
གྲི་གུག་དང་ཐོད་པ་ཕྱག་ན་བསྣམས་པ། སྤྱན་གསུམ་པ་རྒྱན་ཐམས་ཅད་ཀྱིས་བརྒྱན་པ། 
འདི་བསྒོམ་པ་ཙམ་གྱིས་ཐམས་ཅད་རེངས་པར་འགྱུར་རོ། །
བསྒོམས་པས་སྐྱོ་ན་སྔགས་ཀྱི་རྗེས་སུ་འབྲང་བ་སྟེ། ཨོཾ་མཿཛཿཨ་མུ་ཀྃ་སྟྃ་བྷཱ་ཡ་ཧཱུྃ་ཕཊ་ཅེས་པ་ཁྲི་ཕྲག་གཅིག་སྔོན་དུ་བསྙེན་པ་བྱས་ན་དངོས་པོ་ཐམས་ཅད་རེངས་པར་འགྱུར་རོ། །
མེ་ཏོག་ཅན་གྱི་རས་ལ་ཚེས་བརྒྱད་དམ་བཅུ་བཞི་ལ་ལྷ་རྣམས་ཀྱི་རྗེ་བྲི་བར་བྱ་སྟེ། 
བདུད་རྩི་ལྔ་ཉིན་རེ་བཞིན་ཁར་བཅུག་ལ་རེངས་པར་བསྒོམ་པར་བྱའོ། །
འདིར་མི་གང་གིས་སྒྲུབ་ཐབས་གཞན་བསྒྲུབ་པ་སྟེ་རྐང་པ་བཞི་ལ་སོགས་པ་ཡང་དག་པར་རེངས་པར་བྱ་བ་ནི་དེའི་དུས་སུ་བློ་གྲོས་ཅན་གྱིས་སྨན་བརྩམ་པར་བྱ་སྟེ། བྱི་བའི་ཤ་དང་། 
རུས་སྦལ་གྱི་ཤ་དང་། 
སྦྲུལ་གྱི་ཤ་རྣམས་ཕྱེ་མར་བྱས་ལ་བསྣུན་ན་ཕྱུགས་ཐམས་ཅད་རེངས་པར་འགྱུར་རོ། །
གཞན་ཡང་སྨན་སུ་ཏ་ཀ་དང་། ཕ་ལ་ནི་དང་རུས་སྦལ་གྱི་མགོ་བོ་དང་། སྨན་ཛ་ཡན་ཏི་རྣམས་བསྲེས་ནས་གཏོར་ན་མི་རྣམས་ངེས་པར་རེངས་པར་འགྱུར་རོ། །
གུ་གུལ་དཀར་པོ་དང་། སྨན་ཀ་ཎརྡུ་ཀ་ཡ་ར་ཀའི་སིམ་བཱུ་རི་དང་ཕུ་ལ་ཌི་རྣམས་ཆ་བསྙམས་ཏེ་སྦྱངས་པ་གཏོར་ན་སྦྲུལ་རེངས་པར་འགྱུར་རོ། །ཤུ་དག་དང་། སྨན་ཀུ་མཱ་རཱི་དང་། 
བེ་ལི་དྷ་རྣམས་བསྣུན་ན་ངེས་པར་རེངས་པར་འགྱུར་རོ། །
སྨན་སིམ་བྷི་དང་། ཀ་ལ་ཌ་དང་། ཀ་ཀྵ་ཏྭི་དང་རང་འབྱུང་རྣམས་ཕྲེང་བར་བྱས་རྐེད་པར་བཅིངས་ན་ས་བོན་རེངས་པར་འགྱུར་རོ། །
སྤྲིན་རེངས་པར་བྱེད་པ་ཡང་དེ་ཉིད་དོ། །སྤྲིན་རེངས་པ་དགྲོལ་བ་བརྗོད་པར་བྱ་སྟེ། སྨན་སི་ཛི་དཱ་དང་པུ་ག་ནཱ་དང་། ས་མ་ཎ་ཌ་དང་། རུས་སྦལ་རྣམས་ཆ་བསྙམས་པ་ཡིས་སྤྲིན་རེངས་པ་གྲོལ་བར་འགྱུར་རོ། །
འདི་ནི་དཔལ་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་རེངས་པའི་ལེའུ་སྟེ་བཅུ་དགུ་པའོ།། །།
གཞན་ཡང་འདིར་ཡང་དག་པར་བརྗོད་པར་བྱ་སྟེ། 
བྱ་བ་མ་ཡིན་པ་བྱེད་པ་རྣམས་བསད་ནས་འཇིག་རྟེན་པ་བདེ་བ་ལ་དགོད་པའི་ཕྱིར་འཇིགས་བྱེད་ཆེན་པོ་བསྒོམ་པར་བྱ་བ་ནི་ཞལ་གཅིག་པ། 
ཁ་དོག་ནག་པོ་ལྟོ་འཕྱང་བ། 
གྲི་གུག་དང་ཐོད་པ་ཕྱག་ན་འཛིན་པ། མ་ཧེ་ལ་ཞོན་པ་ཀླུ་བརྒྱད་ཀྱིས་བརྒྱན་པ། 
མཆེ་བ་གཙིགས་པ་དབུ་སྐྲ་གྱེན་དུ་འབར་བ། འཇིགས་པར་བྱེད་པ་ཡང་འཇིགས་པར་བྱེད་པ། 
ལོ་བཅུ་དྲུག་པའི་ཆ་བྱད་འཛིན་པ། མཚན་མ་གྱེན་དུ་བསྒྲེང་བ། གཅེར་བུ་སྦོམ་ལ་ཐུང་བ། 
ས་བོན་ཡི་གེ་ཧཱུྃ་ལས་འོད་ཟེར་འཕྲོ་བ་འདི་རྣམས་དང་ལྡན་པ་བསམས་པ་ཙམ་གྱིས་དགྲ་ཐམས་ཅད་བརླག་པར་འགྱུར་ཞིང་རྒྱུན་གཅོད་པ་དང་། མགོ་བོ་འགས་སོ། །
དེའི་སྔགས་ནི་ཨོཾ་མཾ་ཧཱུྃཨ་མུ་ཀ་སྲུྃ་ཕཊ་ཅེས་པ་ཁྲི་ཕྲག་གཅིག་གིས་བསྙེན་པའོ། །
བཀྲ་ཤིས་པའི་ཡན་ལག་ཏུ་ནག་པོ་ཆེན་པོའི་བརྒྱད་ལ་མེ་ཏོག་ཅན་གྱི་རས་ལ་བྲིས་པ་དང་བདུད་རྩི་ལྔ་ཁར་བཅུག་ལ་བསྒོམས་ལ་རབ་ཏུ་གནས་པར་བྱ་བ་ནི་ཚེས་བཅུ་བཞིའི་ནུབ་མོ་དམ་ཚིག་གི་རོ་རྣམས་རྣལ་འབྱོར་པ་ཉི་ཤུ་རྩ་གཅིག་དང་སྟབས་གཅིག་ཏུ་རྣལ་འབྱོར་མ་ལྔ་ཤིན་ཏུ་དག་པ་དམ་ཚིག་སྐྱོང་བར་སེམས་པ་རྣམས་ཀྱིས་སྔགས་འདི་སྟོང་ཕྲག་གཅིག་བཟླས་སོ། །
སློབ་དཔོན་གྱིས་སྔགས་འདི་ལན་བདུན་བཟླས་ལ་མེ་ཏོག་པད་མ་བརྒྱ་རྩ་བརྒྱད་ཀྱིས་མཆོད་པ་དང་མཎྜལ་གྲུ་གསུམ་བྱས་ཏེ་དེ་ལ་རྡོ་རྗེའི་ཕྲེང་བས་བསྐོར་བ་དང་། 
རལ་གྲི་དང་། གྲི་གུག་བཀོད་ལ་ཁྲག་གིས་བཀྲུ་བར་བྱ་བ་དང་། 
འཇིགས་བྱེད་ཆེན་པོ་ལ་བདུད་རྩི་ལྔས་བསྣུན་པར་བྱ་བ་རྣམས་ཀྱི་སྔགས་ནི་ཨོཾ་བུཾ་ཨཿབྷཻ་ར་ཝ་སྭཱ་ཧཱ་ཞེས་པ་ཡིས་རབ་ཏུ་གནས་པར་བྱས་ཏེ། 
དེའི་ནུབ་མོ་ཐམས་ཅད་ཀྱིས་ཁྲག་དང་ཆང་བཏུང་བར་བྱ་ཞིང་བཟའ་བ་ཐམས་ཅད་རྫོགས་པར་བཟའོ། །
དེ་ནས་གསེར་དྲུག་ནམ་རེ་རེ་དབུལ་བ་བྱས་ན་འཇིགས་བྱེད་ཆེན་པོས་ངེས་པར་བྱིན་གྱིས་རློབ་སྟེ་གླུ་དང་སྒྲ་ཡང་བྱའོ། །
གང་གི་ཚེ་གསོད་པར་བྱེད་པའི་དུས་ནི་ཚེས་བརྒྱད་དམ་བཅུ་བཞི་ལ་ཐང་སྐུ་བཀྲམ་ལ་ཁྲག་དང་། ཆང་དང་། ཤ་རྣམས་ཀྱིས་རྣལ་འབྱོར་བྱས་ལ། 
དགྲའི་མིང་བླངས་ཏེ་སྔགས་བརྒྱ་རྩ་བརྒྱད་བཟླ་ཞིང་མཚན་མོ་སྐེ་ལ་རྐང་པས་གནོན་ན་ངེས་པར་རིམས་ཆེན་པོས་ཐེབས་པ་དང་། 
ཤིན་ཏུ་རབ་ཏུ་གཏུམ་པའི་རྒྱུ་གཟེར་གཏོང་ཞིང་རྨི་ལམ་དུ་འཇིགས་བྱེད་ཆེན་པོས་འདི་སྐད་དུ་བྱང་ཆུབ་སེམས་དཔའ་ལ་བརྙས་པ་བྱས་པས་བཟོད་གསོལ་གྱིས་ཞེས་སྨྲར་འོང་ངོ་། །
དེའི་དུས་སུ་བཟོད་གསོལ་བྱས་ན་དུས་དེ་ཉིད་དུ་ནད་ཐམས་ཅད་ཞི་བར་འགྱུར་རོ། །
ཐང་སྐུ་འདི་ལ་རྣལ་འབྱོར་པས་ཉི་མ་རེ་རེ་ཞིང་ཤ་ལྔ་ལ་སོགས་པས་མཆོད་པའི་གཏོར་མ་སྦྱིན་པར་བྱས་ཏེ། ཨོཾ་མཿཧཱུྃ་ཁ་ཁ་ཁཱ་ཧི་ཁཱ་ཧི། མཱ་ར་མཱ་ར་སརྦ་ཏྲ་ཝ་མ་ཧཱ་བྷཻ་ར་ཝ་ཏྲ་ཡཙྪཾ་ཏུ་སྭཱ་ཧཱ་ཞེས་པའི་སྔགས་འདིས་སོ། །
མགོ་བོའི་ནད་དང་རིམས་ནད་དང་རྒྱུ་གཟེར་དང་ཆོས་གཅིག་གི་གོང་མ་ལ་སམ་བཅུག་གིས་ནག་པོ་ཆེན་པོའི་འབྲས་བུ་བྱུགས་ནས་ཡུངས་ཀར་དང་། སྨན་ཀ་ཀ་ལིའི་ས་བོན་དང་། ཕོ་བ་རིས་དང་སྒ་ཐོལ་དང་། 
རྡོ་རྗེའི་འོ་མ་དང་། 
ཤི་ས་དྱ་ཀནྠ་རྣམས་ཕྱེ་མར་བྱས་པ་བྱུགས་ལ་བ་ལང་གི་ལྕི་བའི་གསེབ་ཏུ་བཅུག་ན་འདུས་པའི་ནད་ཀྱིས་འཆི་བར་འགྱུར་རོ། །
མིའི་ཐོད་པར་བཅུག་ན་རྒྱུ་གཟེར་གྱིས་སོ། །
གཅིན་གྱི་ནང་དུ་བཅུག་ན་མགོ་ནད་ཀྱིས་སོ། །
ཆུ་གསེབ་ཏུ་བཅུག་ན་རིམས་ཆེན་པོ་ཡིས་སོ། །
བ་ལང་གི་ར་བར་སྦས་ན་ལོང་བར་འགྱུར་རོ། །
ཉི་མ་ལ་བཞག་ན་པགས་པ་འདྲལ་བར་འགྱུར་རོ། །
མེ་ལ་བཞག་ན་མགོ་འགས་པར་འགྱུར་རོ། །
སྦྱོར་བ་འདི་ནི་འཛམ་བུའི་གླིང་ན་ཤིན་ཏུ་རྙེད་པར་དཀོན་ནོ། །
ངོ་མཚར་འདི་རྣམས་རྣལ་འབྱོར་གང་འདོད་བྱ་བའི་དོན་དུ་དང་པོ་ཞི་བར་བྱས་ལ་བྱའོ། །ལན་ཚྭ་དང་དུར་ཁྲོད་ཀྱི་ས་དང་ཤི་རི་ཁནྡ་དང་། 
ཤིང་མ་ད་ནའི་ཚེར་མ་དང་། 
ཤིང་བ་ཡ་རའི་འབྲས་བུ་རྣམས་དེ་བཞིན་མ་ཧེའི་འོ་མར་བཅུག་ནས་སྐར་མ་སྣར་མ་དང་ལྡན་པས་སྔགས་ལན་བདུན་བཟླས་ན་འཆི་བར་འགྱུར་ཏེ། 
སྐད་ཅིག་དེ་ལ་སྦྲང་རྩིའི་ནང་དུ་བཅུག་ན་སླར་འཚོ་བར་འགྱུར་རོ། །
འདི་ནི་ཤིན་ཏུ་ངོ་མཚར་བའོ། །
ནག་པོའི་བརྒྱད་དམ་བཅུ་བཞི་ལ་ཡུངས་ཀར་དང་། བ་ལང་གི་ཤ་དང་ལྷན་ཅིག་བྱས་ནས་ཤིན་ཏུ་འདྲ་བའི་གཟུགས་བརྙན་བྱས་པ་ལ་སྔགས་སྟོང་ཕྲག་གཅིག་ཏུ་བཟླས་ཤིང་། 
ཤི་རི་ཁནྡའི་ཚེར་མས་བཙུགས་ན་ཉི་མ་བདུན་གྱིས་ངེས་པར་འཆིའོ། །
ཕྱིས་འཚོ་བ་མེད་པས་བསྒྲུབ་པར་བྱ་བ་མ་ཡིན་ཏེ། 
སྐར་མ་ཁྲུམས་ལ་སྐྱེས་པའི་མི་ཚིག་པར་འགྱུར་བ་དང་། སྐར་མ་སྨིན་དྲུག་ལ་སྐྱེས་པའི་མི་ངེས་པར་འཆི་བར་འགྱུར་བས་སོ། །
གཟའ་བཀྲ་ཤིས་ལ་དུག་དང་སྨན་ར་ཙི་ཀ་དང་ལ་ཕུག་རྣམས་ཀྱིས་གཟུགས་བརྙན་བྱས་ལ་བ་ལང་གི་ཁྲག་གིས་ཀྱང་ངོ་། །
ཁར་དུག་བཅུག་ནས་ལན་བདུན་སྔགས་བཟླས་ན་སྐད་ཅིག་དེ་ཉིད་ལ་དབང་པོ་ཆེན་པོའི་རིམས་ཀྱིས་ཐེབས་ནས་ཟླ་བ་དྲུག་ནས་འཆིའོ། །
རའི་འོ་མས་བཀྲུས་ན་སླར་འཚོ་བར་འགྱུར་རོ། །
གཟའ་ཉི་མའི་ཚེ་གྲོ་གའི་ལོ་མ་ལ་རྒྱ་སྐྱེགས་ཀྱི་ཁུ་བ་དང་དུག་དག་གིས་གཟའ་ཉི་མ་བྲིས་ལ་དཔྲལ་བ་ལ་ཡི་གེ་ཧཱུྃ། 
མིག་ལ་ཡི་གེ་ཁྃ། ནུ་མ་གཉིས་ལ་ཡི་གེ་ཐ། ལྟེ་བར་ཡི་གེ་ཧྲཱིཿ། གསུས་པ་ལ་མིང་། 
བརླ་གཉིས་ལ་ཡི་གེ་ཧཱ་རྣམས་བྲིས་ལ་ཤིང་ཀཎྜ་ཕ་ལའི་མེ་ལ་བསྲོས་ན་དང་པོར་རིམས་ཀྱིས་ཐེབས་ནས་ངེས་པར་འཆི་བར་འགྱུར་རོ། །
རྡོ་རྗེའི་ཆུས་བཀྲུས་ན་སླར་རབ་ཏུ་ཞི་བར་འགྱུར་རོ། །
གཟའ་ཟླ་བའི་ཚེ་ཤིང་ཥ་ཎའི་ལོ་མ་ལ་བ་བླ་ཡིས་གཟའ་ཟླ་བ་བྲིས་ལ་ལྕེ་ལ་ཡི་གེ་ཧཱུྃ། 
དཔྲལ་བ་ལ་ཡི་གེ་ཀྵཿདང་། གསུས་པ་ལ་སྔགས་མིང་དང་སྦེལ་བ་རྣམས་བྲིས་ཏེ། 
ཕག་གི་སའི་ནང་དུ་བཅུག་ནས་ཆུར་བཅུག་ན་མཛེས་ཐེབས་པར་འགྱུར་རོ། །
བཀྲ་ཤིས་ཀྱི་ཚེ་གྲོ་ག་ལ་གི་ཝང་དང་ཁྲག་གིས་གཟའ་བཀྲ་ཤིས་བྲིས་ལ་སྤྱི་གཙུག་ལ་ཡི་གེ་ཁྃ། 
དཔྲལ་བ་ལ་ཡི་གེ་ཧྃ། མིག་ལ་ཡི་གེ་ར། གསུས་པ་ལ་མིང་། 
རྐང་པ་གཉིས་ལ་ཡི་གེ་ཧྲཱིཿརྣམས་བྲིས་ནས་ལྕགས་ཀྱི་སྣོད་དུ་བསྲོས་ན་བསྐམས་ནས་འཆི་བར་འགྱུར་རོ། །
འོ་མས་བཀྲུས་ན་སླར་འཚོ་བར་འགྱུར་རོ། །
གཟའ་ལག་གི་ཚེ་རྡོ་བ་ལ་བཙག་གིས་གཟའ་ལག་བྲིས་ལ་རྣ་བ་ལ་ཡི་གེ་ཤྃ། 
དཔྲལ་བར་ཡི་གེ་ཧྃ། སྣ་ལ་ཡི་གེ་མུྃ། སྐེ་ལ་ཡི་གེ་ཛྃ། གསུས་པ་ལ་མིང་། བརླ་གཉིས་ལ་བྃ་ཛྃ། 
ལྟེ་བ་ལ་ཡི་གེ་ཧཱུྃ་མེའི་མདོག་ལྟ་བུ་རྣམས་བྲིས་ཏེ། 
ཉི་མ་ལ་བསྐམས་ན་རིམས་མི་བཟད་པས་ཐེབས་ནས་ཁྲག་སྐྱུགས་ཏེ་འཆི་བར་འགྱུར་རོ། །
སྔ་མ་ལྟར་བྱས་ན་རབ་ཏུ་ཞི་བར་འགྱུར་རོ། །
གཟའ་ཕུར་བུའི་ཚེ་མེ་ཏོག་གི་འདབ་མ་ལ་ཁྲག་གིས་གཟའ་ཕུར་བུ་བྲིས་ལ་དཔྲལ་བ་ལ་ཡི་གེ་ཀྵཾ། 
མགྲིན་པ་ལ་ཡི་གེ་ཧཱུྃ། གསུས་པ་ལ་མིང་རྣམས་བྲིས་ནས། 
ཕྲུ་བར་བཅུག་ན་གསུས་པ་སྦོས་ནས་འཆི་བར་འགྱུར་རོ། །
བཅག་ན་རབ་ཏུ་ཞི་བར་འགྱུར་རོ། །
གཟའ་པ་བ་སངས་ཀྱི་ཚེ་གྲོ་ག་དཀར་པོ་ལ་བྱང་སེམས་ཀྱིས་གཟའ་པ་བ་སངས་བྲིས་ལ། 
ཁ་ལ་ཡི་གེ་ཧཱུྃ། དཔྲལ་བ་ལ་ཡི་གེ་ཧེ། 
སྙིང་གར་ཡི་གེ་ཊཾ་རྣམས་བྲིས་ཏེ་སྦས་ནས་ཐོ་བ་བསྣུན་ན་ངེས་པར་སྒུར་པོར་འགྱུར་རོ། །
གཟའ་སྤེན་པའི་ཚེ་ཤིང་ཨ་རྒའི་ལོ་མ་ལ་གཟའ་སྤེན་པ་བྲིས་ལ་དཔྲལ་བ་ལ་ཡི་གེ་ལྃ། 
མཆུ་ལ་ཡི་གེ་དཾ། ལག་པ་གཉིས་ལ་ཡི་གེ་མྃ། སྙིང་ཀར་མིང་། 
ལྟེ་བར་ཡི་གེ་སཿརྣམས་དེ་བཞིན་དུ་བྲི་བར་བྱས་ནས་མེ་ལ་བསྲོས་ན་ངེས་པར་གློ་ཡིས་ཐེབས་པར་འགྱུར་རོ། །
ཚེས་བཅུ་གཅིག་གི་དུས་སུ་ཤིང་བ་ཌའི་ལོ་མ་ལ་ཁྲག་གིས་སྤྲེའུ་བྲིས་ལ་ལག་པ་གཉིས་ལ་ཡི་གེ་བཾ་བྲིས་ནས་ཤིང་ནཱ་ག་གེ་སར་ལ་བཅུག་སྟེ་ཐལ་ལྕག་བརྒྱབ་ན་དུས་ཐམས་ཅད་དུ་རྩོད་པ་འབྱུང་བར་འགྱུར་རོ། །
དེ་རྣམས་ཀུན་གྱི་སྔགས་ནི། ཨོཾ་མཱཾ་ཧཱུཾ་ཨ་མུ་ཀཱ་སྲུཾ་ཕཊ་ཅེས་པ་འདི་བསྒྲགས་ན་ངེས་པར་འགྲུབ་སྟེ། 
དེ་རྣམས་ཐམས་ཅད་སྡུག་བསྔལ་སྟེར་བར་གོ་བར་བྱའོ། །
ནག་པོའི་བརྒྱད་ཀྱི་དུས་སུ་གྲོ་གའི་ལོ་མ་ལ་རྒྱ་སྐྱེགས་དང་བ་བླ་དག་གིས་གཟའ་སྒྲ་གཅན་བྲིས་ལ། 
ས་ལ་ཡི་གེ་རཾ་གསུམ། དཔྲལ་བ་ལ་ཡི་གེ་ཧྲིཿ། 
མགོ་ལ་མིང་རྣམས་བྲིས་ཏེ་མེ་ལ་བསྲོས་ན་མགོ་ནད་འབྱུང་ཞིང་ཉིན་ཞག་གསུམ་ན་དབང་པོ་ཆེན་པོའི་རིམས་འབྱུང་བར་འགྱུར་རོ། །
ཆུར་བཅུག་ནས་སླར་རབ་ཏུ་ཞི་བར་འགྱུར་རོ། །
ཤིང་ཨརྐའི་ལོ་མ་ལ་བ་བླའི་སེང་གེ་བྲིས་ལ་ས་ལ་ཡི་གེ་དེ་བཞི་ལྕེ་ལ་ཡི་གེ་ཧཱུྃ་ལས་མིང་དང་སྔགས་རྣམས་བྲིས་ནས་བ་ལང་ཆུ་ལ་བཅུག་ན་དུག་གི་ཆུ་བུར་འབྱུང་བར་འགྱུར་རོ། །
འོ་མས་སླར་རབ་ཏུ་ཞི་བར་འགྱུར་རོ། །
ཤིང་བ་ཌའི་ལོ་མ་ལ་བསེ་རུའི་ཁྲག་གིས་ཆུ་བདག་བྲིས་ལ། 
ལྟོ་བ་ལ་སྔགས། ལྕེ་ལ་ཡི་གེ་ཧླིཾ། 
མགོ་ལ་ཡི་གེ་ཙྃ་དང་མིང་རྣམས་བྲིས་ཏེ་གཙང་པོ་ལ་བཅུག་ན་སྦྲུལ་གྱིས་གསོད་པར་འགྱུར་རོ། །
གང་གིས་གསོ་བར་འདོད་ན་སྟེང་དུ་ལག་པས་བཟུང་ངོ་། །
ཚེས་ལྔའམ་བཅུ་གསུམ་ལ་ཤིང་བ་ཌིའི་ལོ་མ་ལ་བྱང་སེམས་ཀྱིས་སྒུར་ལ་རྒས་པ་བྲིས་ལ་བྲང་ལ་ཡི་གེ་ཏྲཱཾ། 
སྙིང་ག་ལ་མིང་རྣམས་བྲིས་ནས་ཆུ་ལ་བཅུག་ན་ངེས་པར་སྒུར་པོར་འགྱུར་རོ། །
རྗེ་བཙུན་གྱིས་གང་གསུངས་པ་དེས་ཚེགས་མེད་པར་འགྲུབ་སྟེ། 
རྗེས་སུ་གནང་ནས་བྱེད་པས་ཇི་ལྟར་བསྒྲུབས་པ་ལྟར་འགྲུབ་པར་འགྱུར་རོ། །
བརྗོད་བྱའི་གཙོ་བོར་ཐམས་ཅད་ཀྱི་ལུས་རྣམས་བཤིག་པར་བྱེད་པ་ཅིའི་ཕྱིར་ན་སྒྲུབ་པ་པོ་སངས་རྒྱས་ཀྱི་བྱ་བ་མ་ཡིན་པ་བྱེད་པ་དེས་རྙེད་པར་དཀོན་པའོ། །
གཞན་ཡང་བརྫུན་པའི་སྡུག་བསྔལ་ཉམས་སུ་ལེན་པ། 
ནུ་མ་ཉེད་པ་རང་དོན་མི་ཤེས་པ། བཞིན་བཟློག་པ། བདུད་རྩི་ལྔ་དང་། དྲི་ཞིམ་པོ་རྒྱུན་དུ་ཟ་བའི་རྣལ་འབྱོར་པ། ཧ་ཧཱུྃ་ཞེས་བརྗོད་ཅིང་ཀུན་ཏུ་འགྲོ་བ། དད་པ་རྒྱུན་དུ་འགྲོ་བ་བརླག་པའི་བྱང་ཆུབ་སེམས་དཔའི་ཕྱིར་རོ། །
འདི་ནི་དཔལ་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་བསད་པའི་ལེའུ་སྟེ་ཉི་ཤུ་པའོ།། །།
གཞན་ཡང་བཅོམ་ལྡན་འདས་ཀྱིས་བཀའ་སྩལ་པ། ཀྱེ་ལྷ་མོ་མཚན་ཉིད་ཐམས་ཅད་ཚང་བའི་བུད་མེད་ང་ཡིས་འཁྱུད་པའི་ལྷ་མོ་སྟེ། 
ས་སྟེངས་བདེ་བ་གང་ཡང་འགྲུབ་པའོ། །
ལྷ་མོས་གསོལ་པ། ཀྱེ་བཅོམ་ལྡན་འདས་ཉི་མ་གང་ལ་དངོས་གྲུབ་འགྲུབ། བཅོམ་ལྡན་འདས་ཀྱིས་བཀའ་སྩལ་པ། 
ཉོན་ཅིག་ལྷ་མོ་སྒྲུབ་པ་པོ་གང་གིས་བསྒྲུབ་པ་ནི་འདིར་དགུན་ཟླ་ཐ་ཆུངས་ཀྱི་ནག་པོའི་ཚེས་བརྒྱད་ལ་འཛམ་བུའི་གླིང་དུ་སྐྱེས་པའི་དུས་ལ་རྣལ་འབྱོར་པས་བསྒྲུབས་ན་དངོས་གྲུབ་བརྒྱད་དེ་ཡིས་འགྲུབ་བོ། །
འདི་ལ་ཐེ་ཚོམ་མེད་དོ། །
དཔྱིད་ཟླ་ཐ་ཆུངས་ཀྱི་ལྔ་ལ་བསྒྲུབས་པའི་མིས་མྱུར་བར་འགྲུབ་བོ། །
དབྱར་ཟླ་ཐ་ཆུངས་ཀྱི་ནག་པོའི་བཅུ་བཞི་ལ་ངེས་པར་དངོས་གྲུབ་ཆེན་པོ་ཐོབ་པར་འགྱུར་རོ། །སྟོན་ཟླ་ཐ་ཆུངས་ལ་ཡང་དེ་དང་མཚུངས་སོ། །
སྟོན་ཟླ་འབྲིང་པོའི་དཀར་པོའི་བཅུ་གཅིག་ལ་ལུགས་མ་དང་པོ་ཏི་དང་ཐང་སྐུ་རྣམས་རྩོམ་པའི་རྣལ་འབྱོར་པ་དེ་ལ་བྱིན་རླབས་ངེས་པར་འོངས་པས་རབ་ཏུ་གནས་པ་ཡང་ཚེས་དེ་ཉིད་ལ་བྱ་སྟེ། 
ཁྲག་དང་ཤ་ལྔ་ལ་སོགས་པ་དང་། ཆང་དང་ཤ་སྣ་ཚོགས་དང་། བཟའ་བ་དང་། བཏུང་བ་དང་། 
རང་འདོད་པ་རྣམས་བྱས་ན་ཐེ་ཚོམ་མེད་པར་དངོས་གྲུབ་ཐམས་ཅད་འགྲུབ་པར་འགྱུར་རོ། །
འདི་ནི་དཔལ་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་དངོས་གྲུབ་ངེས་པའི་ལེའུ་སྟེ་ཉི་ཤུ་རྩ་གཅིག་པའོ།། །།
དེ་ནས་སྤྲིན་དྲལ་བ་དང་བསྡུ་བའི་ལེའུ་བཤད་པར་བྱ་སྟེ། 
ཆར་ཆེན་པོ་བབ་པའི་དུས་སུ་དུར་ཁྲོད་དུ་ཕྱིན་ལ་ཕྱག་བརྒྱད་པའི་སྔགས་སྟོང་ཕྲག་ལྔ། ཨུཏྤ་ལ་སྟོང་ཕྲག་ལྔ་ལ་བཟླས་ཤིང་སྦྱིན་སྲེག་བྱས་ན། 
ཆར་ངེས་པར་རབ་ཏུ་ཞི་བར་འགྱུར་རོ། །
གྲོང་གི་མཐར་ཕྱིན་ལ་བ་ལང་གི་ཐོད་པའི་སྟེང་དུ་བསྡད་ནས་ཏིལ་མར་ཆེན་པོས་ལུས་ལ་བྱུགས་ཏེ། 
འཇིགས་བྱེད་ཆེན་པོ་རབ་ཏུ་བཀྲམ་ལ་བསམ་པ་དང་ལྡན་པས་ཨུཏྤ་ལ་སྔོན་པོ་བརྒྱ་ཕྲག་ལྔ་ཡིས་སྦྱིན་སྲེག་བྱས་པ་དང་། 
ཤ་དང་། ཆང་དང་། ཁྲག་རྣམས་བཏུང་བ་དང་། བཟའ་བ་ཡིས་བདག་ཉིད་བདེ་བར་བྱས་ལ། 
ཨོཾ་ཀྵཾ་ཨཱུ་ཨཱུ་ཨཱུ་སྥོ་ཊ་སྥོ་ཊ་ཡ་། མཱ་ར་ཡ་མཱ་ར་ཡ་གརྫྫ་གརྫྫ་རུ་ཏ་རུ་ཏ་ཧཿཧཱུྃ་ཕཊ། ཨཥྚ་ནཱ་གཱ་ནཱཾ་ཁ་ཁ་ཁཱ་ཧི་ཁཱ་ཧི། 
ཨཱུཿཨཱུཿཞེས་པ་བཟླས་ན་ངེས་པ་ཉིད་དུ་དེངས་ནས་ཆར་རབ་ཏུ་ཞི་བར་འགྱུར་རོ། །
ཨརྒ་སྦྱངས་ནས་སྔགས་ཡང་དག་པར་བཟླས་ན་དེས་ཡོན་ཏན་ཐམས་ཅད་འབྱུང་ངོ་། །
མཚན་མ་གཅིག་པར་ཕྱིན་ལ་ལྗོན་ཤིང་གི་འོག་ཏུ་བསྡད་ནས་ལག་པ་གཡོན་པའི་མཛུབ་མོ་ཁར་བཅུག་སྟེ། ལག་པ་སེང་གེ་བསམ་པ་དང་ཕྱག་བཅུ་དྲུག་པའི་སྔགས་སྟོང་ཕྲག་ལྔ་བཟླས་ན་ངེས་པར་སྤྲིན་ཞིག་ནས་འགྲོ་བར་འགྱུར་རོ། །
མཎྜ་བར་ཕྱིན་ལ་སྟག་གི་པགས་པའི་སྟེང་དུ་བསྡད་ནས་ཁར་རྗེ་ངར་གྱི་ཁྲག་བླུགས་ཏེ། 
ཕྱག་བཅུ་པའི་སྔགས་ཀྱིས་བྲུན་ལ་སྟོང་ཕྲག་གཅིག་བཟླས་ན་ངེས་པར་ཆར་ཆེན་པོ་འཆད་པར་འགྱུར་རོ། །
ཀྲྀཥྞ་ཨ་པ་རཱ་ཛི་ཏའི་མེ་ཏོག་དང་བུ་རམ་དང་། ཏིལ་རྣམས་བསྲེས་ལ་སྟོང་ཕྲག་ལྔར་སྦྱིན་སྲེག་བྱ་སྟེ། 
ཨོཾ་མ་ཧཱ་ཛྙཱ་ནཱ་ས་མ་ཡ་ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་མེ་གྷཾ་སྥཱ་ཊ་ཡ་ཧཱུྃ་ཕཊ་ཅེས་པ་འདི་ཁོ་ན་བཟླས་ན་མིའི་འཇིག་རྟེན་དུ་ངེས་པར་སྤྲིན་འཇིག་པའི་སྦྱོར་བ་འདི་ནི་རྨད་དུ་བྱུང་བ་སྟེ། ངེས་པར་ཆར་འཆད་པར་འགྱུར་རོ། །
གལ་ཏེ་ཆར་མི་འབབ་པའི་དུས་སུ་ཁང་སྟོད་དུ་ཕྱིན་ལ། མཎྜལ་གྲུ་བཞི་པ་བཅས་པའི་དབུས་སུ་དོང་ཁྲུ་གང་བྲུས་པར་མེ་ཏོག་སྟོང་ཕྲག་གཅིག་སྦྱིན་སྲེག་བྱ་བའི་སྔགས་ནི། 
ཨོཾ་ཧཱུྃ་པྲ་ཤ་པྲ་བརྵ་པྲ་བརྵ་ཛཿཛཿཛཿཧཿཧཿཧཿཕཊ་ཅེས་པ་འདི་ཁོ་ན་བཟླས་ན་ངེས་པར་ཆར་འབབ་པར་འགྱུར་རོ། །
དེ་ནས་སྦྱོར་བ་ཆེན་པོ་གསུངས་པ། གྲོང་ཁྱེར་གྱི་ཕྱི་རོལ་ཏུ་སྤྲེའུའི་ཐོད་པའི་སྟེང་དུ་བསྡད་ལ་ཏིལ་མར་ཆེན་པོས་ལུས་ལ་བྱུགས་ཏེ། སྦྱོར་བ་ཇི་ལྟ་བས་ཆང་བཏུང་བ་དང་། 
བཟའ་བ་དང་། བཏུང་བར་འདོད་པའི་རྣལ་འབྱོར་པས་ཐེ་ཚོམ་མེད་པར་འགྲུབ་པར་འགྱུར་ཏེ། 
ཨ་པ་རཱ་ཛི་ཏའི་མེ་ཏོག་སྟོང་ཕྲག་ལྔའི་སྦྱིན་སྲེག་བྱ་བའམ། འོན་ཏེ་བདག་ཉིད་སེང་གེའི་གཟུགས་སུ་བསྒོམས་ལ་ཁྲོ་བ་དང་བཅས་པས་དང་པོ་སྒྲ་དང་ལྡན་པར་བཟླས་པ་ནི། ཨོཾ་མུཿཧ་པྲ་བརྵ་ཡ་པྲ་བརྵ་ཡ་ཧ་ཧ། 
ཧིཾ་སྭཱ་ཧཱ་ཞེས་པས་ལག་པའི་སྙིམ་པ་ཕྱེ་ལ་ང་ལ་ཆར་པ་སླང་ཞེས་བརྗོད་ཅིང་ཁང་པའི་རང་བཞིན་ནས་སྣོད་ཀྱི་འཇིག་རྟེན་དུ་འབབ་པར་བསམ་མོ། །
འདི་ནི་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་ཆར་དབབ་པ་དང་གཅད་པར་བྱ་བ་དག་གི་ལེའུ་སྟེ་ཉི་ཤུ་རྩ་གཉིས་པའོ།། །།
དེ་ནས་སེམས་ཅན་རྣམས་ཀྱི་དོན་དུ་བསྐྲད་པའི་ལེའུ་བཤད་པར་བྱའོ། །
རྙེད་དཀའ་བའི་དུས་སུ་རྣལ་འབྱོར་པ་བདག་ཉིད་ཀྱིས་ནག་པོ་ཆེན་པོའི་གཟུགས་སུ་བསྒོམས་ལ་ཤིང་བིལ་བའི་འབྲས་བུས་སྟོང་ཕྲག་གཅིག་སྦྱིན་སྲེག་བྱ་བ་ནི། ཨོཾ་ཁཿཧཱུྃ་བཛྲ་ཨ་གྷ་ཡེ་སྭཱ་ཧཱ། 
ཞེས་པའི་སྔགས་ཀྱིས་རྙེད་པ་སླ་བར་འགྱུར་རོ། །
ཨོཾ་ཙཱི་ཏི་ལི་ཧི་ལི་ཧཱུྃ་མ་ཧཱ་ས་ནཻ་ཤ་ཙ་རྃ་ཁ་ཁ་ཧཱུྃ་ཕཊ་ཅེས་པས་བ་ལང་གི་ཞག་གིས་ཀ་དལ་སུན་དལ་བྱུགས་པས་བརྒྱ་ཕྲག་གིས། སྦྱིན་སྲེག་བྱས་ན་འདིས་ནི་སྤེན་པ་འབྲོས་ཏེ་རྙེད་སླ་བར་འགྱུར་བ་དང་། 
དུས་ཐམས་ཅད་དུ་འཆི་བར་ཡང་འགྱུར་བས་གྲོང་ཁྱེར་ཐམས་ཅད་ནོར་དང་ཟས་དང་ལྡན་པར་འགྱུར་རོ། །
ཕྱག་བཅུ་གཉིས་པ་བཀྲམ་ལ་ཆང་གི་སྦྱོར་བས་མཆོད་པར་བྱས་ནས་དེའི་སྔགས་སྟོང་ཕྲག་ལྔ་བཟླས་པ་དང་། 
སེ་འབྲུ་སྟོང་ཕྲག་གཅིག་སྦྱིན་སྲེག་བྱས་ན། 
འདིས་ནི་ངེས་པར་སྤེན་པ་འབྲོས་པའམ་འཆི་བར་འགྱུར་རོ། །
གལ་ཏེ་མ་བྱུང་ན་དེའི་ཚེ་སྔར་གྱི་སྟེང་དུ་བཟླས་ན་ངེས་པར་འབྲོས་པར་འགྱུར་རོ། །
ནག་པོའི་བརྒྱད་ཀྱི་ནུབ་མོ་སྟག་གི་པགས་པ་ལ་བསྡད་ནས། ཨོཾ་ཀེ་ཏུ་ཁཾ་ཧཱུྃ་ཕཊ་ཅེས་པའི་སྔགས་རྣལ་འབྱོར་མ་ལྔ་དང་སྟབས་གཅིག་ཏུ་བཟླས་ན་མཇུག་རིངས་ངེས་པར་འབྲོས་སོ། །
ཚེས་བཅུ་བཞི་ལ་རྣལ་འབྱོར་མ་ལྔ་དང་སྟབས་གཅིག་ཏུ་བཟའ་བ་སྣ་ཚོགས་པ་དང་ཆང་ལ་སོགས་པ་བཏུང་ལ་སྔོན་དུ་བརྗོད་པའི་སྔགས་སྟོང་ཕྲག་གཅིག་བཟླས་ན་སྒྲ་གཅན་ངེས་པར་འབྲོས་པར་འགྱུར་རོ། །
པེ་ཆག་པའི་དགྲ་བྱུང་ན་དེའི་དུས་སུ་ཐང་ཕྲོམ་གྱི་མེ་ཏོག་སྟོང་ཕྲག་ལྔ་དང་ཆང་སྦྱིན་སྲེག་བྱས་ན་པེ་ཆག་པ་ཐམས་ཅད་འབྲོས་པ་དང་འཆི་བར་འགྱུར་རོ། །
ཨོཾ་ཧྲཱིཿཧཱུཾ་པ་ཏཾ་གྷ་ནུ་ཙྪེ་དཾ་ཡཀྵིཿཕཊ་ཅེས་པ་ཆོ་ག་འདིའི་སྔགས་སོ། །
དེ་རྣམས་བྱས་ན་བར་དུ་གཅོད་པ་ཐམས་ཅད་རབ་ཏུ་ཞི་བར་འགྱུར་རོ། །
ཆུ་གང་དུ་བྱུང་སར། ཨོཾ་ཛ་ལ་ཧཾ་ཛཿཞེས་པའི་སྔགས་ཀྱིས་བ་དམར་མོའི་འོ་མ་ལ་སྟོང་ཕྲག་གཅིག་དང་པོར་བཟླས་ནས་མེ་ཏོག་ཀུནྡ་སྟོང་ཕྲག་ལྔའི་སྦྱིན་སྲེག་བྱས་ན། 
འོ་མ་དེས་ངེས་པར་ཆུ་རབ་ཏུ་ཞི་བར་འགྱུར་རོ། །
འབྲུ་ཐམས་ཅད་བརླག་ན་དེའི་དུས་སུ་སྐྱུ་རུ་ར་སྐམ་པོ་སྟོང་ཕྲག་ལྔ་དང་ཆང་སྦྱིན་སྲེག་བྱས་ན། བཟའ་བ་དང་། བཏུང་བ་དང་། གླུ་ལེན་པ་དང་། ཆང་དང་བཅས་པས་ལྷ་མོ་ལྔ་ལ་མཆོད་པ། 
ཨོཾ་སྟུཾ་བཾ་ཤཱིནྟཾ་པྲ་ཀུ་རུ་སྭཱ་ཧཱ་ཞེས་པ་འདིས་འབྲུ་ཐམས་ཅད་དང་ལྡན་པར་འགྱུར་རོ། །
གལ་ཏེ་མ་གྲུབ་ན་དེའི་ཚེ་ངས་མཚམས་མེད་པ་ལྔ་བྱས་པར་འགྱུར་བ་དང་། ཆོས་ཐམས་ཅད་བརྫུན་དུ་འགྱུར་རོ། །
དེའི་ཕྱིར་རྣལ་འབྱོར་པ་ཀློག་པ་དང་མཉེན་པ་ངེས་པར་བྱའོ། །
གལ་ཏེ་ཉན་པ་དང་ཀློག་པ་མི་བྱེད་ན་དེའི་ཚེ་རྣལ་འབྱོར་པ་འཆི་བ་དང་། ཞར་བ་དང་། སྒུར་བར་བྱ་བ་རྣམས་ཅུང་ཟད་ཙམ་དང་མི་འགྲུབ་པར་འགྱུར་རོ། །
གང་དང་གང་དུ་བཅོམ་ལྡན་འདས་ཀྱིས་གསུངས་པ་ལྟར་ངེས་པར་བྱས་ན་མྱུར་བར་ཐམས་ཅད་འགྲུབ་པར་འགྱུར་རོ། །
གྲོང་ཁྱེར་ན་གནས་པའི་མི་རྣམས་ལ་གང་གི་ཚེ་སྐར་མདའ་ལྟུང་ན་ནག་པོ་ཆེན་པོ་ཕྱག་བཞི་པའི་ཐང་སྐུའམ་ལུགས་མའི་མདུན་དུ་འདི་ཉིད་ཀྱི་སྔགས་ཀྱིས་ཐང་ཕྲོམ་གྱི་ས་བོན་གྱིས་བརྒྱ་ཕྲག་ལྔ་སྦྱིན་སྲེག་བྱས་ལ་རྣལ་འབྱོར་མ་ལྔ་ཡིས་བཟའ་བ་དང་། 
བཏུང་བ་ཡིས་མཆོད་ནས་དེ་ནས་གཏོར་མ་སྦྱིན་ནོ། །
རིམ་པ་འདི་ཡིས་ཞི་བར་འགྱུར་གྱི་གཞན་གྱིས་མ་ཡིན་ནོ། །
རབ་ཏུ་དྲག་པའི་རིམས་ཀྱིས་ངེས་པར་ཐེབས་ན་དེའི་ཚེ། ཨོཾ་ཧྲཱིཿསརྦ་ས་ཏྭ་ན་ནུ་པཾ་པ་ཡ་ཧྲཱིཿཧཱུྃ་ཕཊ་སྭཱ་ཧཱ་ཞེས་པའི་སྔགས་ཀྱིས་མེ་ཏོག་ཀུནྡ་སྟོང་ཕྲག་ལྔ་སྦྱིན་སྲེག་བྱ་བ་སྟེ། 
རྣལ་འབྱོར་མ་ལྔས་སྔ་མ་ལྟར་ཞི་བར་འགྱུར་རོ། །
གང་གི་ཚེ་འབྲུམ་བུ་དང་། རྒྱུ་གཟེར་དང་། མིག་སེར་རྣམས་ལ་རྣལ་འབྱོར་མ་ལྔས་ཤ་ལྔ་ལ་སོགས་པ་རང་གང་འདོད་པ་ཟོས་འཐུངས་ཏེ། 
སྔོན་དུ་སོང་བའི་སྔགས་སྟོང་ཕྲག་གཅིག་བཟླས་ནས་སྟོང་ཕྲག་ལྔ་སྦྱིན་སྲེག་བྱས་ན་ངེས་པར་རབ་ཏུ་ཞི་བར་འགྱུར་རོ། །
གང་དང་གང་རྒྱུད་འདིར་བཤད་པ་རྣམས་གཞན་དུ་མ་བཤད་དེ། 
དེ་བག་ཙམ་བཤད་ན་ཡང་ལུང་བསྟན་པ་ཙམ་དུ་བཤད་པའོ། །
འདི་ནི་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་གཙོ་བོར་རྙེད་པར་དཀའ་བའི་སེམས་ཅན་ཐམས་ཅད་ལ་བདེ་བ་སྟེར་བར་བྱེད་པའི་ལེའུ་སྟེ་ཉི་ཤུ་རྩ་གསུམ་པའོ།། །།
རྒྱལ་པོར་བྱ་བའི་དོན་དུ་ཕྱག་བཅུ་དྲུག་པ། བསྒོམ་པ་དང་། སྟོང་ཕྲག་གཅིག་བཟླས་ན་གང་དང་གང་གིས་རྒྱལ་པོ་འཐོབ་པར་འགྱུར་རམ་མི་འགྱུར་གྱི་ལྟས་བཤད་པར་བྱ་སྟེ། 
རྒྱལ་པོ་འགྲུབ་པར་འགྱུར་རམ། མི་འགྱུར་བརྟག་པ་ནི་བྲམ་ཟེ་ཁ་དོག་ནག་པོ་དྲུང་དུ་འོངས་ནས་སློང་ཞིང་བགེགས་བྱེད་པར་ངེས་པར་འདོད་པ་བྱུང་ན་ངེས་པར་དེ་ནི་དངོས་གྲུབ་སྟེར་བ་སྟེ། 
བགེགས་ཇི་ལྟ་བ་བཞིན་དུ་ཞི་བར་བྱས་ནས་བསྒྲུབས་ན་འགྲུབ་བོ། །
ཡང་གང་དང་གང་དུ་རྒན་མོའི་གཟུགས་སུ་འོངས་ནས་འགྲོན་བུ་བཞི་སློང་དུ་བྱུང་ན་དེ་ནི་རྡོ་རྗེ་རྣལ་འབྱོར་མའི་སྤྲུལ་པ་སྟེ། 
འདིར་དེས་འགྲུབ་པར་ཐེ་ཚོམ་མེད་དོ། །
གལ་ཏེ་བཤེན་པ་ལག་ན་མེ་ཏོག་ཐོགས་པ་འོངས་ན་འཇིགས་བྱེད་བགེགས་བྱེད་དུ་འོངས་པའོ། །
རྨི་ལམ་དུ་བྱ་རྒོད་ཀྱི་རྒྱུ་མ་ཟ་བ་མཐོང་ན་རྒྱལ་པོ་འཐོབ་པའི་མཚན་མའོ། །
ཡང་ཐང་ཆེན་པོ་མཐོང་ན་ཡང་ངོ་། །
འདི་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་རྒྱལ་པོ་འགྲུབ་བམ་མི་འགྲུབ་བརྟག་པའི་ལེའུ་སྟེ་ཉི་ཤུ་རྩ་བཞི་པའོ།། །།
འདིར་གཞན་ཡང་ཡང་དག་པར་བཤད་པར་བྱ་སྟེ། 
བསྒྲུབ་པར་འདོད་པའི་མི་གང་གིས་ཇི་ལྟར་བསྒྲུབ་ན། འདི་ལྟར་འདིར་ཐབས་གང་དང་གང་གིས་དང་པོར་ལམ་བཙལ་བ་ནི་ལྷ་མོ་སྐྱེ་བོ་རྣམས་རབ་ཏུ་བརྟག་པར་བྱས་ནས་ས་སྟེངས་ཀྱི་རྒྱལ་པོ་དེ་ལ་ཡོངས་སུ་བསྒྲགས་སོ། །
ལམ་ལ་སོགས་པ་གང་གི་དུས་སུ་ཞུ་བ་དབུལ་ན་དཔྱིད་ཟླ་ཐ་ཆུངས་པ་སནྟའི་བརྒྱད་དམ། བཅུའམ། བཅུ་བཞི་ནས་རྒྱུན་དུ་བསྒྲུབས་ན་ངེས་པར་འདི་ལ་ཐེ་ཚོམ་མེད་དོ། །
རིའི་རྩེ་ལ་ཕྱིན་ལ་སྔོན་དུ་གསུངས་པའི་ནག་པོ་ཆེན་པོ་བསྒོམ་ཞིང་སྔགས་འབུམ་ཕྲག་ལྔ་བཟླས་པ་དང་། ལྕགས་གསུམ་ཁར་བཅུག་ནས་མེ་ཏོག་པད་མ་སྟོང་ཕྲག་ལྔ་སྦྱིན་སྲེག་བྱས་ན་ངེས་པར་འགྲུབ་པར་འགྱུར་རོ། །
དུར་ཁྲོད་དུ་ཕྱིན་ནས་རོའི་སྟེང་དུ་བསྡད་དེ་ལག་པར་རལ་གྲི་བཟུང་ལ་དང་པོར་དྲི་དང་མེ་ཏོག་ལ་སོགས་པ་ཁ་དོག་བཟང་པོ་རྣམས་བཀྲམ་པའི་སྟེང་དུ་རལ་གྲི་བསྐྱུར་ན་རྣལ་འབྱོར་པས་གང་འདོད་པ་ཐེ་ཚོམ་མེད་པར་འདིས་འགྲུབ་པར་འགྱུར་རོ། །
ངེས་པར་ཁང་སྟོང་དུ་ཙ་རྩ་ཀཱའི་ཐང་སྐུ་བཀྲམ་ལ་སྔགས་སྟོང་ཕྲག་ལྔ་བཟླས་པ་དང་། 
ཕྱི་ནས་ཨུཏྤལ་སྟོང་ཕྲག་བརྒྱད་སྦྱིན་སྲེག་བྱ་བའི་སྔགས་ནི། ཨོཾ་བཾ་ཁཎྜཱ་ལི་ནི་སྭཱ་ཧཱ་ཞེས་པའོ། །
དེ་ནས་སྨན་རྩ་བ་བརྒྱད་པ་དང་འོ་མ་འཐུངས་ན་ངེས་པར་རྒྱལ་པོར་འགྱུར་རོ། །
སྟོན་ཟླ་ར་བའི་ཚེས་ལྔ་ལ་ནག་པོ་ཆེན་པོ་ཕྱག་བཞི་པའི་ཐང་སྐུ་བྲིས་ལ་མཆོད་པ་ཆེན་པོ་བྱས་ནས་ལྕགས་བརྒྱད་དང་གསེར་ལས་རིལ་བུ་བྱས་ནས་ཁར་བཅུག་སྟེ་ནག་པོ་ཆེན་པོའི་གཟུངས་སྟོང་ཕྲག་གཅིག་བཟླས་པ་དང་། ཤ་ཆང་ལ་ལོངས་སྤྱད་པ་ཡིས་དེ་རྣམས་སོང་ནས་གཟུངས་འདི་བཟླས་ཏེ། 
ཨོཾ་སུ་མུ་ཁི་སུ་སརྦ་དེ་ཧི་དེ་ཧི་ཧཱུྃ་ཧཱུྃ་ཙ་ཊ་ཙ་ཊ། རི་ཊ་རི་ཊ། རཱཾ་ཀུ་ཊ་ཀུ་ཊ། 
ཧཱུྃ་ཕཊ་སྭཱ་ཧཱ་ཞེས་པ་ཟླ་བ་དྲུག་གི་བར་དུ་སྦྱོར་བས་རྒྱལ་པོར་འགྱུར་ཏེ། གཞན་དུ་ནི་མ་ཡིན་ནོ། །
གལ་ཏེ་ལོ་གཅིག་ཏུ་འཁོར་ལོས་སྒྱུར་བའི་མཚན་ཉིད་ཆེན་པོ་འཛིན་པ་ཤིན་ཏུ་རོལ་པས་བཞུགས་ན་འཁོར་ལོས་སྒྱུར་བའི་རྒྱལ་པོ་ཆེན་པོའི་མཚན་ཉིད་ཅན་དུ་འགྱུར་རོ། །
ཆུ་འགྲམ་གྱི་ས་བླངས་པ་དང་། དུང་གི་ཕྱེ་མ་དང་། ཕག་པའི་ཤ་རྣམས་སྟབས་གཅིག་ཏུ་སེང་གེ་བྱས་ལ་ཡི་གེ་བཾ་ཁར་བསམས་ནས་སྔགས་ཁྲི་ཕྲག་གཅིག་བཟླས་ན་རྒྱལ་པོར་འགྱུར་རོ། །
གལ་ཏེ་མ་གྲུབ་ན་མེ་ཏོག་པད་མ་སྟོང་ཕྲག་གཅིག་སྦྱིན་སྲེག་བྱས་ན་འགྲུབ་པར་འགྱུར་ཏེ་ཐེ་ཚོམ་མེད་པར་སྐྱེ་བ་འདི་ལ་ཐམས་ཅད་འགྲུབ་པར་འགྱུར་རོ། །
མཚན་མ་གཅིག་པའམ་དུར་ཁྲོད་དུ་ཕྱིན་ལ་རོའི་སྟེང་དུ་བསྡད་ནས་ལག་ཏུ་རལ་གྲི་བཟུང་བས་ཚྭ་གསུམ་སྦྱར་བ་བརྡུངས་ན་རྒྱལ་པོར་འགྱུར་རོ། །
ཤེས་རབ་ཀྱིས་གང་འདོད་པའི་རྗེས་སུ་འགྲོ་བར་བྱ་བའི་ཕྱིར་མཁས་པས་བརྟག་པར་བྱའོ། །
བསམ་པ་ཙམ་གྱིས་ཞི་བར་བྱ་བ་འགྲུབ་ན་ལུས་ཀྱི་བྱ་བ་འགྲུབ་བོ། །
འདི་ནི་ནག་པོ་ཆེན་པོའི་རྒྱུད་ཀྱི་རྒྱལ་པོར་བྱ་བའི་ལེའུ་སྟེ་ཉི་ཤུ་རྩ་ལྔ་པའོ།། །།
གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་སྟོབས་དང་ལྷ་མོ་གཉིས་ཀྱིས་སྟབས་གཅིག་ཏུ་ཡང་དག་པར་གསོལ་བ་བཏབ་པ། ཀྱེ་བཅོམ་ལྡན་འདས་གསུངས་ཤིག །
འདོད་པ་དང་གཏི་མུག་གི་རང་བཞིན་ཇི་ལྟར་གོ་བར་བྱེད། 
བཅོམ་ལྡན་འདས་ཀྱིས་བཀའ་སྩལ་པ། ལྷ་མོ་ལྔ་ལ་དབང་བསྐུར་བ་ཐོབ་པའི་མི་གང་གིས་བླང་བར་བྱ་སྟེ། 
ཚེས་བརྒྱད་དམ་བཅུ་བཞི་ལ་གསེར་སྲང་ལྔ་བཤིག་ལ་མཎྜལ་གྲུ་བཞི་པ་གཅུས་པར་ཟུར་བཞི་རུ་ལྷ་མོ་བྲིས་ནས་སྦྱིན་སྲེག་གི་བྱ་བ་བྱའོ། །
ཤེས་རབ་ཡེ་ཤེས་གོ་བས་ཕྱག་རྒྱ་དང་མཉམ་པར་རབ་ཏུ་སྦྱོར་ཞིང་བཟའ་བ་དང་། 
བཏུང་བ་ལ་ལོངས་སྤྱད་ན་ངེས་པར་འགྲུབ་པར་འགྱུར་རོ། །ཀྱེ་ཚེ་དང་ལྡན་པ་ཤེས་རབ་རྗེ་མོ་དེས་ངེས་པར་གཞན་ཡང་ངེས་སོ། །
འདི་ནི་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་ཕྱག་རྒྱའི་དཀྱིལ་འཁོར་གྱི་ལེའུ་སྟེ་ཉི་ཤུ་རྩ་དྲུག་པའོ།། །།
བསླབ་པའི་ལེའུ་བཤད་པར་བྱའོ། །
བསླབ་པ་རབ་ཏུ་གསལ་བར་འགྲོ་བ་ཇི་ལྟར་བསླབ་པར་འདོད་པས་སློབ་པའི་དུས་སུ་ཆང་དང་ཤ་དང་བླ་མ་རྡོ་རྗེ་སེམས་དཔའི་ཤེས་རབ་ལ་དུས་ཐམས་ཅད་དུ་གནས་པས་གཙུག་ཏོར་སྟེང་གི་ཆུ་བོ་ལ་ཤེས་རབ་ཅེས་པ་དང་། 
རྣལ་འབྱོར་མ་ཞེས་པར་བདག་དང་གཞན་གྱི་དོན་དང་ལྡན་པས་བཤད་པར་བྱ། 
བྱ་བ་བྱེད་པས་ཞུ་བ་ལ་ཕྱག་རྒྱ་མ་ཞེས་པ་དང་། རྡོ་རྗེའི་གནས་ཞེས་པ་དང་། རྗེ་མོ་ཤེས་པར་ཐེ་ཚོམ་མེད་དོ། །
སེམས་གཡོ་འགུལ་མེད་པ་ལ་བསླབ་པ་ཞེས་བྱའོ། །
འདི་ནི་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་བསླབ་པའི་སྡོམ་པའི་ལེའུ་སྟེ་ཉི་ཤུ་རྩ་བདུན་པའོ།། །།
གཞན་ཡང་བཅོམ་ལྡན་འདས་ཀྱིས་བཀའ་སྩལ་པ། 
དེ་ཁོ་ན་ཞེས་པ་ནི་མཚུངས་པ་རྒྱུན་དུ་འགྲོ་བའི་སེམས་རྗེས་སུ་གནས་པའི་རང་བཞིན་ཡིད་ལ་མི་བྱེད་པ་གང་ལ་འཕེལ་བ། 
དེ་དང་ལྡན་པ་དེ་དངོས་པོ་མེད་པའོ། །
ཨུ་ཎུ་ཨ་ར་ནཱ་ཧི་ཏཏྟ་ཧ་ལུ་ཨེ་ཧེ་ཎི་ཛ་ཧི་ཀ་ཧ་ཝི་ནཱ་སཾ་ཧོ། ཙི་ཨ་ར་གོ་ཙ་ར་ཨི་ཙིཏྟ་ཏ་ཧ་ཐཾ་བི་ན་སུ་ཧ་ལ་པ་རི་བྷཱ་སི་ཨོ་ནྷ་རེ་ཁ་ཎ་པི་ན་ཐཀྐ། 
ཨོ་ཨུཛྫ་ཎི་ཨེ་ལེ་ཁ་ས་ཎོ། བྷ་ཎ་ཨི་བྷེ་ཨོ་ས་ཝ་རཏྟ་ཀ་ཧི་ཝི་ཎ་ཙྪི་ཊྛི་ཨོ་ཞེས་པ་དང་། བྷཾ་བཱ་ལོ་ཨ་གོ་ཨ་ར་ཙིནྟཱ་གྷ་རཾ་གྷ་ར་གྷ་རེ་ཎི་ཧེ་ཊ་མུ་ཀྵ་ཧི་ཨོ། མ་ཧཱ་ཛ་ནན་དེ་ཝི་ཨ་སོ་ཧི་ཎ་བྷ་ཎི་ཨོ། བི་ཧ་ཧ་ད་ཏེ་པ་རི་བྷ་ཝཾ་ཏེ། 
ཀ་ཧ་ཝི་ན་ཛ་ཨི་ཞེས་པ་འདི་དག་ནི་སྐད་ངན་པའི་བྱེ་བྲག་གིས་དེ་ཁོ་ན་བཤད་པའོ། །
འདི་ནི་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་དེ་ཁོ་ནའི་ལེའུ་སྟེ་ཉི་ཤུ་རྩ་བརྒྱད་པའོ།། །།
གཞན་ཡང་ཞིང་སྐྱེས་བརྗོད་པར་བྱ་སྟེ། 
བྲམ་ཟེའི་རིགས་ལས་སྐྱེས་པའི་བུད་མེད་བོང་གེ་རིང་བ། མིག་ཆེ་བ། ཁ་དོག་སེར་སྐྱའམ་ནག་པོ་སྟེ། འདི་ལྟ་བུའི་རྣལ་འབྱོར་མས་དག་པར་བྱེད་དོ། །
དམངས་རིགས་ལས་སྐྱེས་པའི་རྐང་པ་འཁྱོག་པ་ཁ་དོག་སྔོ་སངས་སམ། སེར་སྐྱའམ། ནག་མོ་སྐྲ་འཁྱིལ་བ་སྐད་འཛེར་བ་ནི་མཁའ་འགྲོ་མའོ། །རྡོ་རྗེའི་རིགས་ཀྱང་དེ་དང་མཚུངས་སོ། །རེག་མི་བཏུབ་པ་ལས་སྐྱེས་པའི་མཚན་ཉིད་ཐམས་ཅད་རྫོགས་པ་དེས་ཁྲུམས་སྟོད་དང་། ནག་པ་དང་། ས་རི་དང་། ལག་དང་། 
ཆུ་སྟོད་དང་། ནབ་སོ་དང་། བྲ་ཉེ་དང་། སྨིན་དྲུག་རྣམས་ལས་སྐྱེས་པའི་མི་དེ་རྣམས་ཀྱིས་འཇིགས་བྱེད་ཆེན་པོའི་དངོས་གྲུབ་ཐོབ་པར་འགྱུར་རོ། །
སྣར་མ་དང་། མགོ་དང་། མཆུ་དང་། སྐག་རྣམས་ལ་ཡང་ངོ་། །འདི་ནི་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་ཞིང་སྐྱེས་ཀྱི་ལེའུ་སྟེ་ཉི་ཤུ་རྩ་དགུ་པའོ།། །།
དེ་ནས་ཞིང་སྐྱོང་བཤད་པར་བྱའོ། །
གང་གིས་ངེས་པར་བགེགས་ཡོད་པའི་སར་ཕྱིན་ལ་ཇི་ལྟར་བསྐྱེད་པར་བྱ་བ་དེ་ལྟར་བསྐྱེད་པ་ནི་དང་པོར་ཡི་གེ་ཧཱུྃ་གིས་དམིགས་ལ་མཆོད་པ་སྣ་ཚོགས་པས་མཆོད་ལ། 
སྡིག་པ་བཤགས་པ་ལ་སོགས་པ་བྱས་པ་དང་། 
སྙིང་གར་ཧཱུྃ་ཡོངས་སུ་གྱུར་པ་ལས་གྲི་གུག་ཡི་གེ་ཀྵཾ་དང་ཧཱུྃ་གིས་བྱིན་གྱིས་བརླབ་པའོ། །
དེ་རྣམས་ཡོངས་སུ་གྱུར་པ་ལས་བདག་ཉིད་ཞིང་སྐྱོང་ཕྱག་གཉིས་པ། 
གྲི་གུག་དང་ཐོད་པ་ཕྱག་ན་བསྣམས་པ། གཡས་བརྐྱང་གིས་བཞུགས་པས་ཁྱི་མནན་པ། 
ཕཊ་ཅེས་པའི་སྒྲ་སྒྲོགས་པ། མཆེ་བ་གཙིགས་པ། 
ཁ་དོག་སྔོ་ནག་སྤྱན་གསུམ་པ། དབུ་སྐྲ་ཁམ་པ་གྱེན་དུ་བརྫེས་པ། 
སྟག་གི་པགས་པ་ན་བཟར་གསོལ་བ། ཁྲག་འཐུངས་པ། རྣལ་འབྱོར་མ་གཉིས་ཀྱིས་བསྐོར་བ་བསྒོམས་ནས་སྔགས་རྒྱུན་དུ་བཟླས་སོ། །
ཆུ་འགྲམ་གྱི་ས་ལས་ཕྲེང་བ་བྱ། ཥ་ཎ་པའི་སྐུད་པ་ལ་བརྒྱུས་པ་ཐོགས་ལ། ཨོཾ་ཧཱུྃ་ཙཾ་སརྦ་སིདྡྷི་དཱ་ཡཀྵ་ཡ་སྭཱ་ཧཱ་ཞེས་པ་ཟླ་བ་དྲུག་བཟླས་ན་རྣལ་འབྱོར་པ་གང་འདོད་པ་འགྲུབ་པར་འགྱུར་རོ། །ཁྲག་དང་། 
ཆང་དང་། 
ཤ་གསར་པ་དང་། སྲན་མ་མཥ་ལས་བྱས་པའི་ཟན་རྣམས་ལ་གཏོར་མ་བྱས་དེ་ཡིས་ཉི་མ་རེ་སྦྱིན་ནོ། །ལྗོན་ཤིང་གི་དྲུང་ངམ། དུར་ཁྲོད་དམ། ཆུ་འགྲམ་རྣམས་སུ་ཡང་དེ་ལྟར་བྱའོ། །
ས་བོན་ཡི་གེ་ཙཾ་ལས་ཞིང་སྐྱོང་སེར་སྐྱ་གསུམ་བསྐྱེད་པ་ནི་རྣལ་འབྱོར་པ་དགེ་བ་དང་། 
མི་དགེ་བའི་ལས་རྒྱུན་དུ་སོ་སོར་བྱས་ནས་དངོས་གྲུབ་བསྒྲུབ་པར་བྱའོ། །
འདི་ནི་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་ཞིང་སྐྱོང་བཞེངས་པའི་ལེའུ་སྟེ་སུམ་ཅུ་པའོ།། །།
རྩའི་འཁོར་ལོ་བཤད་པར་བྱའོ། །
གསུམ་འདྲེས་པའི་རྣལ་འབྱོར་དང་ལྡན་པའི་སློབ་དཔོན་ལ་བྱང་ཆུབ་སེམས་དཔའ་ཆེན་པོ་གནས་པ་སྟེ། རང་འདོད་སྤངས་པ་ལ་ཡང་དག་པར་སྤྱོད་པ་ནི་ཨ་བ་དྷཱུ་ཏཱི་དང་ལ་ལ་ནཱ་དང་ར་ས་ནཱ་རྣམས་འདུས་པར་བྱའོ། །
རྩ་དྲུག་ཅུ་རྩ་བཞི་བསྟན་པར་གྱུར་པའི་ནུས་པ་བརྩིས་པ་ནི་ལ་ལ་ནཱ་ཤེས་རབ་ཀྱི་རང་བཞིན་ཅན་དུ་ཤེས་པའོ། །ར་ས་ནཱ་ཁམས་བདེ་བའི་རང་བཞིན་ཅན་ཚོད་ཤེས་པའོ། །ཨ་བ་དྷཱུ་ཏཱི་ནི་བདེ་བ་ཆེན་པོའི་རང་བཞིན་ཅན་མན་ཤེས་པའོ། །
ཁམས་དཀར་པོ་བསྐྱེད་པ་དང་། ཁམས་གསུམ་བསྐྱེད་པའོ། །
ཨཊྛ་ཨུཊྛེ་ཧཱ་ནཱ་ཧཱ་ཨི་ཨ། ས་ཨ་ལ་སཾ་མོ་ཧེ། ཙ་ཙ་ཙི་ཨུ་ཧ་རཱ་ཛ་ནེ་ཏཱཾ་བྷཱནྟི་ཨོ། ནཱ་ཧ་ཧ་ནཱ་དྷ་སཾ་ཀུ་ལ་བྷ་ཝ་ཨི་སྭ་ར་ཧ་བྷ་ན་ཨི་ཀཱ་ལ། ཀཱ་ལ་ཧ་ཀ་རི་ཙི་ཨ་ནཾ་པ་ཨི་སྭཱ་ཧཱ། 
འདི་ནི་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་རྩའི་འཁོར་ལོའི་ལེའུ་སྟེ་སུམ་ཅུ་སོ་གཅིག་པའོ།། །།
དེ་ནས་བཅོམ་ལྡན་འདས་བྱང་ཆུབ་སེམས་ཀྱི་རྡོ་རྗེས་བདག་ལ་སྨྲས་པ་ནི་སེམས་ཀྱི་རང་བཞིན་སྐད་ཅིག་མ་བཅུ་དྲུག་ཏུ་ཡང་དག་པར་སྐྱེ་བ་དེ། 
ཡེ་ཤེས་ཆེན་པོའི་རྒྱུའི་རང་བཞིན་ནོ། །
རྣམ་པར་ཤེས་པ་དང་ཡུལ་རྐང་པ་གཉིས་འདུ་བ་ལ་བར་དུ་གཅོད་པའི་བུ་མོ་ལ་སྐད་ཅིག་མ་བཅུ་དྲུག་འཛིན་མར་འདོད་པ་ཚ་རེག་དང་གྲང་རེག་ཇི་བཞིན་ནོ། །ཨ་ཧ་ཀ་ཧ་རེ། 
ཨི་ཎི་བུད་དྷ་སྭ་བྷཱ་བེ། ཙིཏྟ་བ་ཌནྟི་བོ། བྷ་ཝཱ་ན་སི་ལ། ཨུ་པ་ལཀྑ་མ་ཛ་ཛྷེཾ། ཙཱི་ཨ་པ་ལ་བི་པ་ཕཱ་ར་ཎཱ་ཀཱཾ་ཏི་མ་ཎཱ། 
བྷནྟི་ཀ་ཐ་ནཾ། འདི་ནི་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་དགེ་བ་དང་མི་དགེ་བ་བརྗོད་པའི་ལེའུ་སྟེ་སུམ་ཅུ་སོ་གཉིས་པའོ།། །།
དེ་ནས་བསམ་གཏན་གྱི་བསྒྲུབ་པ་བཤད་པར་བྱའོ། །
གང་དང་གང་གིས་སེམས་ཅན་གྱི་སྡུག་བསྔལ་དགྲོལ་བར་ཤེས་པ་དེས་གྲོ་ག་ལ་དུག་དང་གཅིན་དང་ཁྲག་རྣམས་ཀྱིས་ཡི་གེ་མྃ་དང་རྃ་དང་གཉིས་ཀྱི་བར་དུ་བསྒྲུབ་བྱའི་མིང་ཧཱུྃ་ཕཊ་དང་ལྡན་པའི་འཁོར་ལོ་བྲིས་པ། 
དེ་དྲིལ་ཏེ་མེས་བསྲོས་ན་སྐད་ཅིག་དེ་ཉིད་ལ་སྦྱོར་བ་དེས་འཆི་བར་འགྱུར་རོ། །
ནང་པར་སྔ་བར་ལངས་ཏེ་གདོང་བཀྲུས་པ་དང་། 
ཨོཾ་མ་ཎི་བྷ་དྲཱ་ཡ་མ་ཧཱ་ཀཱ་ལ་པྲཱ་ཀྲཱི་ཏི་སེ་ན་པ་ཏ་ཡེ། ཨོཾ་མི་ལི་མི་ལི་མཱནྡྷ་ནཱཾ་དྷ་ད་དཱ་པ་ཡེ་སྭཱ་ཧཱ་ཞེས་པས་ཕོགས་བཅྭ་ལྔ་རུ་བྱུག་ཅིང་མཎྜལ་ཟླུམ་པོ་བྱས་ལ། 
ཨོཾ་ནྃ་དཱི་མ་ཧཱ་ཀཱ་ལཱ་ཡ་བཛྲ་པུཥྤེ་ཧཱུྃ། ཞེས་པས་མེ་ཏོག་ཨ་པ་རཱ་ཙི་ཏ་ནག་པོ་དབུས་སུ་དབུལ་ལོ། །
ཨོཾ་ཀཱ་ལཱ་ཡ་ཀ་ཡཀྵཱ་ཡ་བཛྲ་པུཥྤེ་ཧཱུྃ་ཞེས་པས་ཤར་ཕྱོགས་སུའོ། །
ཨོཾ་བི་ཌཱ་ལ་མུ་ཁཱ་ཡཀྵཱ་ཡ་བཛྲ་པུཥྤེ་ཧཱུྃ་ཞེས་པས་ལྷོ་ཕྱོགས་སུའོ། །
ཨོཾ་ཨ་སྭ་མུ་ཁཱ་ཡཀྵཱ་ཡ་བཛྲ་པུཥྤེ་ཧཱུྃ་ཞེས་པས་ནུབ་ཕྱོགས་སུའོ། །
ཨོཾ་ཀྲི་མི་མུ་ཁཱ་ཡཀྵཱ་ཡ་བཛྲ་པུཥྤེ་ཧཱུྃ་ཞེས་པས་བྱང་ཕྱོགས་སུའོ། །
མཚམས་རྣམས་སུ་ནི་ད་ཧུ་མུ་ཁཱི་ཡཀྵཱི་ཡཀྵི་ཎྱཻ་མཾ། སཱུ་ཀ་ར་མུ་ཁཱི་ཡཀྵི་ཎྱཻ་ཧཱུྃ། ཨུ་ལཱུ་ཀ་མུ་ཁཱི་སྭ་དྷི་ཏ་ཡཀྵཱི་ཎྱཻ་དྲཾ། ཨདྡྷ་སུ་ཙ་ཏི་ཡ་མུ་ཁཱི་ཡཀྵི་ཎྱཻ་བཾ་ཞེས་པ་ཐམས་ཅད་ལ་སྭཱ་ཧཱ་སྦྱར་བས་སོ། །
ཕྱི་ནས་ཡང་མེ་ཏོག་དབུས་སུ་དབུལ་བ་ནི། ཨོཾ་མུཀྟ་མུཀྟ་མ་ཧཱ་ཀཱ་ལཱ་ཡ་སྭཱ་ཧཱ། ཨོཾ་སྥོ་ཊ་ཀ་མ་ཧཱ་ཀཱ་ལཱ་ཡ་སྭཱ་ཧཱ། ཨོཾ་ཀུ་རུ་ཀི་ཏ་མ་ཧཱ་ཀཱ་ལཱ་ཡ་སྭཱ་ཧཱ། ཨོཾ་གཱ་ཌྷ་ཙཀྲ་མ་ཧཱ་ཀཱ་ལཱ་ཡ་སྭཱ་ཧཱ། 
ཨོཾ་ཁི་ཊ་ཀུ་རུ་མ་ཧཱ་ཀཱ་ལཱ་ཡ་སྭཱ་ཧཱ། ཞེས་པ་རྣམས་དང་བཅས་པས་སོ། །གཟུངས་བརྒྱ་རྩ་བརྒྱད་ཀྱང་བཟླས་པར་བྱའོ། །
ཕྱི་ནས་བཟོད་གསོལ་བྱས་ལ། ཨོཾ་སུ་གདྡྷ་པད་མ་མ་ཧཱ་ཀཱ་ལཱ་ཡ་མུཿཞེས་པས་གཤེགས་སུ་གསོལ་ལོ། །
འདིའི་དུས་སུ་ཤིང་ནིམ་པ་ལ་སྟན་བྱ། གོས་སྔོན་པོ་བགོ་ཞིང་གཞོན་ནུ་མ་བདུན་ལ་ཉི་མ་རེ་རེ་ཞིང་རས་ཡུག་རེ་རེ་སྦྱིན། 
རྗེ་བཙུན་ལ་མེ་ཏོག་ཨ་པ་རཱ་ཛི་ཏ་དབུལ། བཟའ་བ་དང་། བཏུང་བ་སྔོན་དུ་གསུངས་པ་ལྟར་བཟའ་བཏུང་བྱ། 
དེ་ལྟར་ཐམས་ཅད་དུས་གསུམ་དུ་བྱས་ན་སངས་རྒྱས་ཐམས་ཅད་ལ་བསྙེན་བཀུར་བྱས་པའོ། །
མཎྜལ་འདི་བྱ་རོག་སྐད་མ་བཏོན་པའི་དུས་སུ་ལངས་ལ་བྱའོ། །
ནམ་གྱི་ཆ་སྨད་ལ་ནག་པོ་ཆེན་པོ་ཕྱག་བཅུ་དྲུག་པ་བཀྲམ་ལ་ཆང་འཐུང་ཞིང་ཐུན་ཚོད་རེ་རེའི་བར་དུ་གཟུངས་ཀྱི་སྔགས་ཀྱིས་བྱིན་གྱིས་བརླབ་པའི་སྦྱོར་བ་འདི་སྒྲུབ་པ་པོས་བྱས་ན། 
རྗེ་བཙུན་ནག་པོ་ཆེན་པོས་ཟླ་བ་གསུམ་གྱི་བར་ལ་རྨི་ལམ་སྟོན་ཅིང་ངེས་པར་དངོས་གྲུབ་ཀྱང་འཐོབ་པར་འགྱུར་རོ། །
སྒོམ་ཆེན་པའི་གཟུགས་ཀྱིས་གསེར་སྲང་ཕྱེད་དང་གསུམ་སྟེར་བར་འགྱུར་རོ། །
ཟླ་བ་དྲུག་གི་བར་གྱིས་མཁའ་སྤྱོད་ཀྱི་དངོས་གྲུབ་ཐོབ་ཅིང་རིམ་གྱིས་ཐམས་ཅད་འགྲུབ་སྟེ། 
ངེས་པར་ཕྱག་རྒྱའི་དངོས་གྲུབ་འཐོབ་པར་འགྱུར་རོ། །
གལ་ཏེ་གཅིག་ཀྱང་མ་གྲུབ་ན་ངས་ངེས་པར་མཚམས་མེད་པ་ལྔའི་ལས་བྱས་པར་འགྱུར་ཞིང་ལྷ་ཐམས་ཅད་བསད་པ་དང་མཚུངས་སོ། །
རྒྱུད་འདི་ནི་རྣལ་འབྱོར་གྱི་ཆོ་གའི་བཅུད་ཐམས་ཅད་བསྡུས་པ་ཉིད་དོ། །
གལ་ཏེ་ལེའུ་འདིའི་སྦྱོར་བ་ལ་ཉེ་བར་གནས་ནས་བསྒྲུབས་ན་སྐད་ཅིག་གིས་ཁྱབ་པར་བྱེད་པའི་མཚམས་མེད་པ་ལྔའི་རྣམ་པར་སྨིན་པ་ཉམས་སུ་མྱོང་བར་མི་འགྱུར་རོ། །
ཉེ་བར་ལོངས་སྤྱད་པར་བྱ་བའི་མཆོད་སྦྱིན་གྱི་ཤིང་ནི་མཚན་ཉིད་དང་ལྡན་པའི་ཐབ་ཁུང་བས་ཅུང་ཟད་ཐུང་བའོ། །
ཞི་བར་བྱ་བའི་དོན་དུ་ཐང་སྟོང་གི་ལྕི་བ་བླངས་ལ་བྱའོ། །
རྒྱས་པར་བྱ་བ་ལ་རྗེ་བཙུན་གྱི་མདུན་དུ་ཇི་ལྟ་བ་བཞིན་ཐབ་བཅས་ལ་རྟེན་དུ་བྱས་པའི་ཤིང་འབྲས་བུ་དང་ལྡན་པ་ལ་ཐབ་ཁུང་དམའ་བར་བྱས་པས་སོ། །
ལྷ་མོས་གསོལ་པ། ཀྱེ་རྗེ་བཙུན་སྦྱིན་སྲེག་ཤིང་གི་བྱེ་བྲག་བླངས་ལ་བསྲེག་པར་བྱ་བ་རྣམས་ཀྱི་ནང་ནས་མཆོག་ཏུ་གྱུར་པ་གང་ལགས། 
སེམས་ཅན་རྣམས་ལ་ཕན་པ་དང་བདེ་བའི་དོན་དུ་གསུངས་ཤིག །
བཅོམ་ལྡན་འདས་ཀྱིས་བཀའ་སྩལ་པ། དེ་རྣམས་ཀྱི་ནང་ནས་མཆོད་སྦྱིན་གྱི་ཤིང་སྲོག་ཆགས་མེད་པ། སྐམ་པ། ཐབ་ཁུང་བས་ཅུང་ཟད་དམའ་བ། 
སྔར་བཤད་པའི་འབྲས་བུ་ཅན་གྱི་ཤིང་རྒྱས་པའི་ཐབ་ཁུང་དུ་ལྕི་བ་སྤངས་པས་སོ། །
མངོན་སྤྱོད་ལ་ཤིང་རོ་ཚ་བ་ཚེར་མ་དང་ལྡན་པས་དྲི་ཞིམ་པའམ། དུར་ཁྲོད་ནས་བྱུང་བའམ། བོང་བུའམ། རྟ་ལ་སོགས་པའི་སྦངས་སྐམ་པོས་ངེས་པར་འགྲུབ་པར་འགྱུར་རོ། །
དབང་དུ་བྱ་བ་ལ་ཤིང་དྲི་ཞིམ་པ་ཨཾ་པའི་འབྲས་བུ་དང་། མེ་ཏོག་དང་ལྡན་པས་སོ། །
དགུག་པ་ལ་ཤིང་ཚེར་མ་ཅན་ལ་སོགས་པ་སྟེ་སྦྱིན་སྲེག་གི་རིམ་པའི་བྱེ་བྲག་གོ། །
ལྷ་མོས་གསོལ་པ། གལ་ཏེ་དངོས་གྲུབ་ཆེན་པོ་བརྒྱད་ཐོབ་པར་འདོད་པའི་རྣལ་འབྱོར་པས་ཚེས་བརྒྱད་དམ་བཅུའི་དུས་སུ་གོང་དུ་གསུངས་པ་ལྟར་མཎྜལ་བྱས་ལ་སྔགས་སྟོང་ཕྲག་ལྔ་ཤ་དང་ཆང་བཟའ་བ་དང་བཏུང་བ་དང་བཅས་ཏེ་བཟླས་པར་བྱའོ། །
ཉལ་བའི་དུས་སུ་ཆང་ཕོགས་བརྒྱ་རྩ་བརྒྱད་དུ་མཉེས་པས་གདོང་བཀྲུས་ནས་ཉལ་ན། 
རྨི་ལམ་དུ་དགེ་བ་དང་མི་དགེ་བ་སྟོན་ནོ། །
དེ་རྣམས་ཀྱི་སྔགས་ནི་ཨོཾ་མུ་སྭ་པྣྃ་ག་ཀ་ཐཱ་ཡ་ཧཱུྃ་ཞེས་པའོ། །
དེ་ལྟར་མིན་ན་སྔགས་དེས་ཅེ་སྤྱང་གི་ཤ་ལ་སོགས་པ་ཆང་གིས་སྦགས་ལ། 
ཆུ་ནང་གི་ཤིང་མེ་ལ་ཁྲི་ཕྲག་གཅིག་ཏུ་སྦྱིན་སྲེག་བྱས་ན་ཉལ་བའི་དུས་སུ་མར་མེའི་མར་གྱིས་སྔགས་བརྒྱ་ཕྲག་གཅིག་བཟླས་ཤིང་རྐང་པ་ལ་བྱུགས་ཏེ་ཉལ་ན་རྨི་ལམ་དུ་འབྱུང་བ་དང་མི་འབྱུང་བ་ངེས་པར་ཤེས་པར་འགྱུར་རོ། །
གཉིད་མ་ལོག་པའི་དམིགས་པའི་སྦྱོར་བ་ནི། 
ཨོཾ་མ་ཎི་དྷཱ་རི་ཎཱི་ནནྡ་ཡ་ནནྡ་ཡ། སྭ་པྣྃ་ཀཱ་ཐཱ་ཡ་ཀཱ་ཐཱ་ཡ་ཧཱུྃ་ཕཊ་སྭཱ་ཧཱ། 
ཞེས་པ་ཁྲི་ཕྲག་ལྔ་བཟླས་ཏེ་རང་གི་ཆུས་གདོང་བཀྲུས་ནས་བྱ་བ་ལ་སེམས་ཤིང་ཉལ་ན་དགེ་བ་དང་མི་དགེ་བའི་དོན་འབྱུང་བ་དང་མི་འབྱུང་བ་སྟོན་ཏོ། །
གཞན་ཡང་སྔགས་པས་སྦྱོར་བས་བསྒྲུབ་པར་བྱ་བ་ནི་ཆོ་གའི་རིམ་པ་ཇི་ལྟ་བ་བཞིན་དུ། རྔ་མོ་ལ་སོགས་པའམ། བ་ལང་ངམ། མ་ཧེ་རྣམས་དང་སྟབས་གཅིག་ཏུ་འགྲོ་ཞིང་། 
སྔར་གྱི་སྔགས་མཆོག་བཟླས་ན་ཐེ་ཚོམ་མེད་པར་འགྲུབ་པར་འགྱུར་རོ། །
གྲོང་ཁྱེར་གྱི་ཕྱི་རོལ་ལམ། ལྡུམ་རའམ། མཚན་མ་གཅིག་པའམ། དུར་ཁྲོད་རྣམས་སུ་དུས་ཐམས་ཅད་དུ་ཕྱིན་ལ་རྣལ་འབྱོར་པ་གསུམ་མམ་ལྔ་དང་སྟབས་གཅིག་ཏུ་ཆང་དང་ཤ་ལ་བདེ་བར་ལོངས་སྤྱད་ལ། 
དེ་ནས་ཁྱིམ་དུ་འོངས་ལ། ཀུན་དུ་རུའི་སྦྱོར་བ་བྱས་ནས་ཇི་ལྟར་འབྱོར་པའི་རྫས་ཀྱིས་གཏོར་མ་བཏང་སྟེ། སེམས་ཀྱི་བྱ་བ་བྱས་ལ་ཉལ་ན། 
འཇིགས་བྱེད་ཆེན་པོས་ངེས་པར་དགེ་བ་དང་། མི་དགེ་བའི་རྨི་ལམ་སྟོན་ཞིང་རིལ་བུ་དང་། བཀྲ་ཤིས་པའི་གནས་དང་། ཚེ་ལོ་ལྔ་བརྒྱ་ཐུབ་པའི་སྨན་རྣམས་ཐེ་ཚོམ་མེད་པར་མངོན་སུམ་དུ་སྟེར་བར་འགྱུར་རོ། །
རིམས་གཞོམ་པ་ནི་ཡི་གེ་ཧཱུྃ་བརྗོད་ཅིང་སྨན་ཛ་ཡནྟིའི་རྩ་བ་བཟའ་བར་བྱས་ན་ཐེ་ཚོམ་མེད་པར་ཞི་བར་འགྱུར་རོ། །ཡང་ཨོཾ་ཨ་མོ་གྷ་རི་ཏི་མ་ཧཱ་ཀཱ་ལཱ་ཧཱུྃ་ཕཊ་ཕཊ། ཀི་ལི་ཀི་ལི། མཱ་ར་མཱ་ར། ཀཱ་ར་ཡ་ཀཱ་ར་ཡ། 
ས་མ་ས་མ། ཙ་མ་ཙ་མ། 
ད་མ་ད་མ། ཛྭ་ར་མེ་ཀཱ་ཧི་ཀཌྜྷྱ་ཧི་ཀཌྜྷྱ་ཧི་ཀཾ། ཙ་ཏུརྠ་ཀཾ །མཱ་སི་ཀཾ །མ་དྷ་མཱ་སི་ཀཾ། པཻཏྟི་ཀཾ། ཀླེཥྨིཀཾ། ཧཱུྃ་ཏ་ཛཾ། གྲ་ཧ་ཛཾ། བཻ་ཏཱ་ཌཱཾ། ཧ་ན་ཧ་ན། ཤཱནྟི་མ་མུ་ཀ་སྱ་ཀུ་རུ་ཧ་ཧཱ་ཧི་ཧཱི་ཧུ་ཧཱུ་ཧེ་ཧཻ་ཧོ་ཧཽ་ཧཾ་ཧཿཞེས་བཟླས་པ་དང་། 
དབུགས་ཕྱེད་ལ་སྐུད་པ་བསྒྲིམས་པ་ལ་མདུད་པ་བྱས་ལ་སྐྲ་ལ་བཏགས་ན། 
ནད་རིམས་རབ་ཏུ་ཞི་བར་འགྱུར་རོ། །
ཡང་ཨོཾ་མ་ཧཱ་ཀཱ་ལ་ཤུ་ཙི་ར་པུ་ཝི་ར་སྤུ་ར་བརྡྷ་ན་ཧཱུྃ་ཕཊ་སྭཱ་ཧཱ། ཞེས་པའི་སྔགས་ཀྱི་རྒྱལ་པོ་ཆེན་པོ་ཡི་གེ་བཅུ་བདུན་པ་འདི་འབུམ་ཕྲག་གཅིག་བཟླས་ནས་བསྒྲུབ་པར་བྱ་བ་ནི། སྨན་ག་ལར་ཊ་དང་། སུ་པ་ལ་ན་དང་། མ་ཧཱནྟ་ར་དང་། ཨི་ཀྑ་ར་ཡ་ཝ་དང་། ས་མ་ཊི་ར་ཎ་དང་། ཨ་ལ་ཝུ་དང་། ནཱི་ར་ཀ་ལ་དང་། ཀྃ་ཊཱ་ཧཱ་བཱི་ཀ་ཛ་དང་། ཆུ་ཤིང་གི་འབྲས་བུ་དང་། སྦྲང་དང་། ཊ་སུ་རཱི་དང་། མུ་ཏི་རི་དང་། ས་པྟ་དང་། ལི་དང་། ཨྃ་ག་བ་ལཱི་དང་། ར་ཎ་སཱ་སུ་ར་དང་། ཕེ་ཊ་ཝཱ་ར་དང་། གྷ་ཎ་ཊ་ཀ་ཕ་ལ་དང་། སུ་མུ་རི་དང་། ཙནྡྲ་མ་སུ་རི་དང་། ཨུ་བྷཀྟ་ཙི་དང་། ལ་ཊ་ཀཱི་དང་། ཏེ་ན་ཧ་དང་། ཙརྚ་པྲི་དང་། པུཀྵ་ཡཱ་དང་། ཙ་ར་ཊ་དང་། མ་དི་ར་བཱི་ཛ་དང་། སུཾ་བྷཱ་ཕ་ལ་དང་། ཧ་གྷོ་ར་དྲ་བྱ་ནེ་ཧ་ར་དང་། སུདྡྷ་མུ་ཎི་པྲཱ་ཙཱརྱ་ཕ་ལ་དང་། ཨ་མྲ་ཕ་ལ་དང་། པྲ་ཧ་རི་དང་། ཀུནྡྷ་ལི་ཙི་ལཱི་དང་། ཛ་ལ་ཙ་ར་ཌིབྦ་དང་། མཱ་ག་ཊ་དང་། བུ་མ་ལ་ཧ་དང་། ཨ་ཡན་ཏ་ཕ་ལ་དང་། ཀཉྫ་རུ་དང་། 
པུ་ག་དང་། ཨ་མུ་ག་ལ་དང་། གྷན་པཱ་ར་མཱ་ན་སཱ་དང་། རྣལ་འབྱོར་པས་རྫས་བཞི་བཅུ་པོ་དེ་རྣམས་བཟུང་ལ། ཟླ་བ་དང་། 
ཉི་མ་གཟས་བཟུང་བའི་དུས་སུ་དེ་རྣམས་ཆ་བསྙམས་ལ་ལྟོ་སྟོང་ལ་མིད་ནས་ཇི་སྲིད་གྲོལ་གྱི་བར་དུ་སྔགས་བཟླས་ན་སྐད་ཅིག་དེ་ཉིད་ལ་འཆི་བ་མེད་དེ་མཁའ་སྤྱོད་ཀྱི་དངོས་གྲུབ་འགྲུབ་པར་འགྱུར་རོ། །
གལ་ཏེ་མ་གྲུབ་ན་སྒྲུབ་པ་པོས་ཟླ་ཕྱེད་བསྐྱར་ན་ལོ་སྟོང་ཕྲག་གཅིག་ཏུ་འཚོ་ཞིང་དངོས་གྲུབ་ཆེན་པོ་བརྒྱད་རྣམས་ལས་གང་འདོད་པ་དེ་འགྲུབ་པར་འགྱུར་རོ། །
ཟླ་བ་དང་། ཉི་མ་གཟས་གཏོང་བའི་དུས་སུ་གོང་གི་བྱ་བ་བྱེད་པ་དེས་ཐེ་ཚོམ་མེད་པར་ཐམས་ཅད་མཁྱེན་པ་དང་མཚུངས་པའི་སངས་རྒྱས་འཐོབ་བོ། །
གལ་ཏེ་དངོས་གྲུབ་འདི་མ་གྲུབ་ན་སངས་རྒྱས་དང་། ཆོས་དང་། དགེ་འདུན་རྣམས་རྣམ་པར་སྨད་པ་ཡིན་ནོ། །
དེའི་ཕྱིར་ཚིག་མང་པོས་དགོས་པ་མེད་དེ། 
གང་གིས་དེ་རྣམས་ལས་འདི་མཐོང་བ་ལ་ཉེ་བར་གནས་པར་མི་བྱེད་པའི་མི་དེ། སྡིག་པའི་གོང་བུ་དང་མཚུངས་པར་རིག་པར་བྱ་སྟེ། 
སྐྱེ་བ་འདིར་དགྲོལ་བར་མི་ནུས་སོ། །ལེའུ་འདི་ནི་དད་པ་དམན་པ་རྣམས་ལ་གསལ་པོར་བསྒྲག་པར་མི་བྱའོ། །
གལ་ཏེ་གསལ་པོར་བསྒྲགས་ན་སློབ་དཔོན་དེས་དེ་བཞིན་གཤེགས་པ་ལྔ་རྣམ་པར་ཉམས་པར་བྱས་པའོ། །
ལེའུ་འདི་མཐོང་བ་ཙམ་ཡང་རྙེད་པར་དཀོན་ནོ། །སྨན་བྷན་དུཾ་དང་། ཀཱི་རཾ་དང་། མ་ཀི་ར་དང་། 
སུ་མི་ཏཾ་དང་། པྲ་བྷཾ་ཌཾ་རྣམས་ཟླ་བ་དང་ཉི་མ་གཟས་བཟུང་དུས་སུ་ཟོས་ན་ངག་གི་དབང་ཕྱུག་འགྲུབ་པར་འགྱུར་རོ། །ལྗོན་ཤིང་པུ་ན་ལའི་རྩ་བ་དང་། ས་ག་རའི་འདབ་མ་དང་། པ་ར་ད་རྣམས་དང་། 
ཚ་བའི་མར་དང་། ཡང་དག་པར་ལྡན་པ་གཟས་བཟུང་བའི་དུས་སུ་ཟོས་ན་ཐོས་པ་ཙམ་གྱིས་འཛིན་པར་ནུས་པ་དང་། བཀླགས་པ་ཙམ་གྱིས་ཟིན་པར་ནུས་པ་དང་། ཐེ་ཚོམ་མེད་པར་ཚིགས་སུ་བཅད་པ་རྩོམ་པར་ནུས་པར་འགྱུར་རོ། །སྨན་པྲཧྨི་ཙུ་ཊ་དང་། 
བྷོ་ཊཱ་རཱ་ལཱ་དང་། ཐང་ཤིང་གི་ཁུ་བ་དང་། སྟབས་གཅིག་ཏུ་འཐུངས་ན་པཎྜི་ཏར་འགྱུར་རོ། །ཤུ་དག་དང་། མངྒ་ནི་དང་། 
ལྒ་དང་། གོ་སྙོད་དང་། ཀནྡ་བཛྲ་མ་ལི་རྣམས་སྦྲང་དང་སྦྱར་ཏེ་ཟོས་ན། སྐད་ཅིག་གིས་པཎྜི་ཏ་ཆེན་པོར་འགྱུར་རོ། །
ཨོཾ་མཱོཾ་ཧྲཱིཿཞེས་པའི་སྔགས་འདི་གཟས་བཟུང་བའི་དུས་སུ་སྨན་བ་ད་ར་ཁར་བཅུག་སྟེ་ཇི་སྲིད་བཏང་གི་བར་དུ་བཟླས་ན་ཉིན་རེ་ཞིང་ཚིགས་སུ་བཅད་པ་བརྒྱ་ཕྲག་རེ་རེ་ཟིན་པར་འགྱུར་རོ། །
སྔགས་སྟོང་ཕྲག་གཅིག་བསྙེན་པ་བསྐྱལ་ནས་ལག་པའི་མཐིལ་དུ་གནུར་ཏེ་ཆུ་ཁྱོར་བ་གང་འཐུངས་ན་དབྱངས་ཅན་མ་འགྲུབ་པར་འགྱུར་ཏེ། ངེས་པར་ཐོས་པ་ཙམ་གྱིས་ཟིན་པར་འགྱུར་རོ། །
སྔགས་འདི་ཁྲི་ཕྲག་གཅིག་སྦྱིན་སྲེག་བྱས་ན་གསུང་ཆེན་པོ་ཚིག་དག་པ་ཡང་ཐོབ་པར་འགྱུར་རོ། །
འདི་ནི་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་དབྱངས་ཅན་མའི་ཆོ་ག་བསམ་གཏན་གྱི་བསྒྲུབ་པའི་ལེའུ་སྟེ་སུམ་ཅུ་སོ་གསུམ་པའོ།། །།
གཞན་ཡང་གཞོན་ནུ་མས་རྩི་བའི་ལེའུ་བཤད་པར་བྱའོ། །མཛྫྡཧ་རི་པུ་ཧ་ཨུ་ར་ཧ་རི་ཨོ། ཨནྟེ་ཨ་རུ་ཛུ་ཨུ་ར་པ་སི་ཨོ། 
ཛ་ཛཱ་ཛ་ཏ་ཐ་མ་ཛཱ་ཨི་ཨོ་ཏ་ཀྑ་ཎ་ཧོ། །ཨི་ཎུ་པཱ་ཝི་ཨོ་ཀ་ཧ་ནཾ། ཨ་ར་ཝཱ་ར་ཎི་ཡུཏྟི་ཨ་ནཱ་ཧི་ཨོ། སུ་ཏི་ཨོ་པ་ཨི་ཊི་ཨུ་སེ་ས་ཝཀྐཱ་ན་ཏེ་ས་ཀ་ཁུ་ས་ཧི་ཨོ། ཛཾ་ཧ་ཨུ་དཱ་ཐ་ཨ་ཧ་ཨོ། 
ཀ་ཧ་ཀ་ཧ་ཏ་ག་ཁ་ཎུ་ཀ་ཧི་ཨོ། འདི་ནི་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་གཞོན་ནུ་མས་རྩི་བའི་ལེའུ་སྟེ་སུམ་ཅུ་སོ་བཞི་པའོ།། །།
གཞན་ཡང་རིམ་གྱིས་སྣའི་རྒྱུ་བ་གཉིས་གཅིག་ཏུ་བྱ་སྟེ། བརྒྱུས་ན་ལྷ་རྣམས་ཀྱང་འཆི་བར་འགྱུར་བས་སོ། །
དཔེར་ན་གྲོང་ཁྱེར་གྱི་སྐྱེ་བོ་མི་ཤེས་པ་རྣམས་ཀྱིས་ཁྲིམས་དང་འགལ་བ་བྱས་ཏེ། ཡུལ་ནས་འཐོན་པ་དང་། 
སྐྲག་ཅིང་དངངས་པས་དེ་རྣམས་བྲོས་ཀྱང་སྲོག་དང་འབྲལ་བར་འགྱུར་བ་ལྟར་རོ། །
འདི་ནི་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་མཉམ་པར་སྦྱོར་བའི་ལེའུ་སྟེ་སུམ་ཅུ་སོ་ལྔ་པའོ།། །།
གཞན་ཡང་གི་ཝང་དང་། སཱ་ཥཱ་དང་། ཙོ་ཎ་དང་། པྲེ་ཏ་རྣམས་ཆ་བསྙམས་ནས་ཁར་བཅུག་སྟེ་སྔགས་བཟླས་ན་འདས་པ་དང་མ་འོངས་པའི་དོན་ངེས་པར་ཤེས་པར་འགྱུར་རོ། །
ཡང་གི་ཝང་དང་སུ་ཁ་ད་ཡཱི་དང་། པ་ར་སོ་དྷཱ་ནཱི་དང་། ཧ་པུ་རུ་རུ་དང་། ཨ་རུ་དཱུ་ནི་རྣམས་དཀའ་བ་སྤྱོད་པས་ཆ་བསྙམས་ནས་རིལ་བུ་བྱས་ཏེ། མིད་ན་སྐད་ཅིག་དེ་ལ་འདས་པ་དང་མ་འོངས་པའི་དོན་ཤེས་པར་འགྱུར་རོ། །
ཡང་ཡུང་བ་དང་། སེ་ན་དང་། ར་ཎ་པ་ཎ་རྣམས་ཀྱི་ཁུ་བས་མིག་གཉིས་ལ་བྱུགས་ན་འཇིག་རྟེན་གསུམ་ན་གནས་པ་ཤེས་ཤིང་མཐོང་བར་འགྱུར་རོ། །
ཡང་ཨ་ཤ་མཱུ་ལི་དང་། ཛ་ཡནྟ་མུ་ལ་དང་། པཎྜ་ཏ་ཀ་ར་མཱུ་ལ་རྣམས་ཟླ་བ་དང་། ཉི་མ་གཟས་བཟུང་བའི་དུས་སུ་ཁུ་བ་ལ་བསྣུར་ནས། བྱ་བ་ཐམས་ཅད་བསྔོགས་ལ་ཁར་བཅུག་སྟེ་སྔགས་བཟླས་སོ། །
ཕྱི་ནས་ཁའམ་གསང་བའི་ལམ་དུ་བཅུག་ན་ངེས་པར་འདས་པ་དང་མ་འོངས་པའི་དོན་ཤེས་པར་འགྱུར་རོ། །
གལ་ཏེ་མི་ཤེས་ན་ངས་མཚམས་མེད་པ་ལྔ་བྱས་པའོ། །
ལྗོན་ཤིང་གང་དང་གང་གི་རྩ་བ་ཟིལ་པའི་ཆུ་ལ་བསྣུར་ན་ཁ་དོག་བཟང་པོར་འགྱུར་རོ། །
འདི་ནི་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་ཁ་དོག་འབྱུང་བའི་ལེའུ་སྟེ་སུམ་ཅུ་སོ་དྲུག་པའོ།། །།
གཞན་ཡང་རེངས་པར་བྱ་བའི་སྔགས་བཤད་པར་བྱའོ། །
ཨོཾ་ཛ་ལ་ཡ་ཝ་ནཱ་ཧཱུྃ་ཞེས་པ་འབུམ་ཕྲག་གཅིག་བཟླས་ན་འདས་པ་དང་མ་འོངས་པའི་དོན་ཤེས་པར་འགྱུར་རོ། །ཨོཾ་ཝ་ར་ཝ་ར། 
པྲ་ཝ་ར་པྲ་ཝ་ར་ཧཱུྃ་ཞེས་པ་ཁྲི་ཕྲག་གཅིག་བཟླས་ཏེ་ཕྱི་ནས་ཕོགས་བདུན་བཟླས་ཤིང་གདོང་བཀྲུ་བ་དང་བཏུང་བར་བྱས་ན། ཐོས་པ་ཙམ་གྱིས་ཟིན་པ་དང་། བཀླགས་པ་ཙམ་གྱིས་ཟིན་པར་འགྱུར་རོ། །
ཨོཾ་པྲ་ཝ་ར་ཧྲཿརབ་ཏུ་དགུག་པའི་སྔགས་སོ། །
ཨོཾ་པཱ་སུ་ག་ཡ་ལི་ཧཱུྃ་བསྐྲད་པའི་སྔགས་སོ། །
ཨོཾ་ཁ་ཊ་པ་ཙ་ཏྲ་ཧྲཿགསད་པའི་སྔགས་སོ། །
ཨོཾ་རུ་ཨ་སྭཱ་ས་བི་དུ་པཿརྨུགས་པར་བྱེད་པའི་སྔགས་སོ། །
ཨོཾ་ཧཿཧཿཛཿདགུག་པའི་སྔགས་སོ། །
ཨོཾ་ཧི་ཏིཥྛ་ཧེ་བཿཧཱུྃ་མཁའ་འགྲོ་མ་འཆིང་བའི་སྔགས་སོ། །
ཨོཾ་མཱཾ་རཾ་ཧཱ་འབྱུང་པོ་འཆིང་བའི་སྔགས་སོ། །
ཨཱཿསྭཱ་ཧཱ་བྱ་ཁྱུང་བཅིང་བའི་སྔགས་སོ། །
ཨོཾ་མཱཾ་ཧཱུྃ་བྱ་བསྐྲད་པའི་སྔགས་སོ། །
ཨོཾ་ཛྭཾ་རཾ་མེ་རེངས་པར་བྱ་བའི་སྔགས་སོ། །
ཨོཾ་ཛཾ་ཛཾ་ཛཾ་ཆུ་རེངས་པར་བྱ་བའི་སྔགས་སོ། །
ཨོཾ་ཧཾ་ཛཾ་ཡཾ་སྭཱ་ཧཱ་རལ་གྲི་རེངས་པར་བྱ་བའི་སྔགས་སོ། །
ཨོཾ་ཛཾ་མཾ་རཾ་ཁུ་བ་རེངས་པར་བྱ་བའི་སྔགས་སོ། །
བཅོམ་ལྡན་འདས་ཀྱིས་བཀའ་སྩལ་པ། དབེན་པའམ་རྡོ་རྗེའི་ཁྱིམ་མམ་ཁང་སྟོང་རྣམས་སུ་གཞན་དུ་ནི་མ་ཡིན་ནོ། །
ནག་པོ་ཆེན་པོའི་དཀྱིལ་འཁོར་བསྒོམས་ལ་བྱ་བ་ཐམས་ཅད་བྱ་བ་ནི་ཆང་དང་ཤ་དང་ཁྲག་དང་བ་ལང་ཤ་རྣམས་དང་བཅས་པས་སྲུ་མོ་དང་། ནེ་ནེ་མོ་དང་། སྲིང་མོ་དང་། ཚ་མོ་དང་། མ་ཡར་མོ་དང་། བུ་མོ་དང་། ཞང་པོའི་ཆུང་མ་རྣམས་ལ། 
རྣལ་འབྱོར་པས་སྙོམས་པར་འཇུག་པ་ནི་དང་པོ་སྐེ་ནས་འཁྱུད་དེ། མཆུ་ནས་སོས་བཟུང་ལ་ནུ་མ་ལ་སེན་མོས་བྲུད་མཚན་མར་སོར་མོ་གཞུག་གོ། །
དེ་ནས་བསྐྱོད་པ་དང་དེས་བྷ་ག་ཙུམྦ་ན་བྱའོ། །
ཨོཾ་གཽ་རི་ཧེཾ་བན་དྷ་མུ་ཧྲཾ་སརྦ་གཽ་རི་ཏ། ཛྙཱ་ནཾ་ད་དཱ་མཎྜ་ལ་སྥོ་ཊ་ཡ་ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱ་ཧཱ། ཞེས་པ་ནི་རྣལ་འབྱོར་མ་བྱིན་གྱིས་བརླབ་པའི་སྔགས་སོ། །
བློ་གྲོས་ཅན་གང་གིས་འདི་རྣམས་བྱེད་པས་ངེས་པར་བདེ་བ་ཐམས་ཅད་འགྲུབ་པར་འགྱུར་རོ། །
བཟའ་བ་དང་བཏུང་བ་དང་ལྡན་པར་རྣལ་འབྱོར་མ་དང་སྟབས་གཅིག་ན། ལྷ་མོ་ཨུ་མཱ་ཐེ་ཚོམ་མེད་པར་སྤྱན་དྲངས་པར་འགྱུར་རོ། །
དགུན་གྱི་དུས་ན་མེ་ཏོག་བན་དྷུ་སྤྱི་བོར་བཏགས་ན་སྤྱན་དྲངས་པར་འགྱུར་རོ། །
འདི་ནི་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་རེངས་པར་བྱ་བའི་སྔགས་ཀྱི་ལེའུ་སྟེ་སུམ་ཅུ་སོ་བདུན་པའོ།། །།
གཞན་ཡང་མི་རྣམས་ཞི་བར་བྱ་བའི་སྦྱིན་སྲེག་བཤད་པར་བྱ་སྟེ། 
ཐབ་ཁུང་གྲུ་བཞི་པ་གཏིང་དུ་ཁྲུ་ཕྱེད་བྲུས་པར་སྦྱིན་སྲེག་སྟོང་ཕྲག་བདུན་བྱ་བ་ནི་ཇི་ལྟར་རྙེད་པའི་མེ་ཏོག་གིས་ཨོཾ་ཀྵཾ་ས་མ་སིདྡྷི་དྷ་པ་ཡ་ཧྲཱཾ་སྭཱ་ཧཱ་ཞེས་པ་དང་བཅས་པར་གཞན་དུ་མི་སེམས་པར་རོ། །
ཨརྒྷ་དབུལ་སྦྱིན་སྲེག་ཐམས་ཅད་དུ་མར་དང་སྦྲང་རྩི་དབུལ་ལོ། །
གལ་ཏེ་མ་གྲུབ་ན་རྒྱུད་ཐམས་ཅད་དུ་བཤད་པའི་སེམས་ཅན་ཐམས་ཅད་ལ་ཕན་པར་མཛད་པ་པོ་བཏགས་པ་དེ་རྣམས་མི་རིགས་པར་འགྱུར་རོ། །
འདི་ནི་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་སྦྱིན་སྲེག་གི་ལེའུ་སྟེ་སུམ་ཅུ་སོ་བརྒྱད་པའོ།། །།
དེ་ནས་ཡང་ལྷ་མོས་གསོལ་པ། ཀྱེ་བཅོམ་ལྡན་འདས་མི་ལ་བདེ་བ་སྟེར་བར་འགྱུར་བའི་ཐེག་པ་གང་དང་གང་གི་དེ་ཁོ་ན་ཉིད་ངེས་པར་ཉན་པར་འཚལ་བས་སྒྲུབ་པ་པོ་གང་དང་གང་གིས་བཟའ་བ་དང་བཏུང་བ་ལ་ལོངས་སྤྱད་ན་ལུས་འགྲུབ་པ་ལ། གལ་ཏེ་གཤེ་བར་བྱེད་པ་ལ་ཆད་པ་མ་བཅད་ན། ཡེ་ཤེས་འབྱུང་བར་འགྱུར་རམ། 
བཀའ་སྩལ་པ། གང་དང་གང་གིས་ཁྱོད་ཀྱིས་ཆང་འཐུངས་པ་དང་སྲིང་མོ་བླངས་པ་དང་ཤ་ཆེན་པོ་ཟོས་པ་ཞེས་སྨྲ་ན། དེའི་ཚེ་ཤིང་སུ་བྷ་ཨཉྫ་ནཱིའི་རྩ་བ་བརྡུངས་པ་ཆང་གིས་ཕྲུལ་པ་ལ་བསྒྲུབ་བྱའི་གཟུགས་བརྙན་བྱས་ཏེ་དེའི་ཁར་ཆང་བླུགས་ནས་ཕྱིས་གསུས་པ་ལ་སྔགས་བྲི་ཞིང་བཟླས་པར་བྱ་བ་ནི། 
ཨོཾ་ཀ་མ་ལེ་བི་མ་ལེ། ར་ཏཾ་སྨ་རཱ་མི་ཆེ་གེ་མོ་ལས་ཨུརྡྷོ་མནྟྲ་མ་དྱཱ་མཱཾ་སཾ་ཧཾ་ཧཾ་ཧཿཧཿཞེས་པའི་སྔགས་དྲན་པ་ཙམ་གྱིས་ཆང་དང་ཤ་ངེས་པར་སྐྱུག་པར་འགྱུར་རོ། །
དེའི་ཕྱིར་ཆེ་གེ་མོས་སྲིང་མོ་བླངས་པ་ལ་སོགས་པ་གང་གིས་ཀྱང་སྨྲ་བར་མི་ནུས་ཤིང་། རང་གི་ལུས་རྣམ་པར་དག་པར་ཡང་བྱེད་དོ། །
འདི་ནི་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་སྟོན་མོ་དང་ཤེས་རབ་མས་རྣམ་པར་དག་པར་བྱེད་པའི་ལེའུ་སྟེ་སུམ་ཅུ་སོ་དགུ་པའོ།། །།ཡང་བཅོམ་ལྡན་འདས་ཀྱིས་བཀའ་སྩལ་པ། ཉན་ཐོས་ལ་སོགས་པའི་རིམ་པས་ཚངས་པར་སྤྱོད་པ་ལ་བརྟན་པར་གནས་པ་ཡོངས་སུ་སྤྱད་པར་བྱས་ནས་ཉི་མ་རྒས་པ་དང་། ཆེན་པོར་གནས་པས་ཐམས་ཅད་རབ་ཏུ་ཕྱེ་ལ། རྔ་བོ་ཆེ་དང་། རྔ་པ་ཊ་ཧ་དང་། པ་ཊ་ཧ་ཆེན་པོ་དང་། 
རྫ་རྔ་དང་། རྫ་རྔ་ཆེན་པོ་དང་། ཏམ་བུ་ར་དང་། གླིང་བུ་ལ་སོགས་པའི་སྒྲ་རྡུང་ལུགས་སྣ་ཚོགས་པ་དང་། དྲི་ཟ་རྗེས་ཀྱི་གླུ་ལ་སོགས་པའི་སྒྲ་དང་གར་ཐམས་ཅད་ཡོངས་སུ་རྫོགས་པར་བྱ་ཞིང་དམ་ཚིག་ཅན་དང་སྟབས་གཅིག་ཏུ་གནས་ལ། 
ཕྱི་ནས་ཐམས་ཅད་བྱིན་གྱིས་བརླབས་པའི་སྔགས་ནི། ཨོཾ་ཨ་ཤྲུ་ཎི་པྲ་ཧཱུྃ། 
ཞེས་པ་འདི་བརྗོད་ན་ངེས་པར་ནག་པོ་ཆེན་པོའི་བྱིན་གྱིས་བརླབས་ཐེ་ཚོམ་མེད་པར་འབྱུང་ངོ་། །སླད་ཀྱིས་ཐམས་ཅད་འགྲུབ་པར་འགྱུར་རོ། །
འདི་ནི་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་རོལ་མོའི་རྒྱ་མཚོ་ཞེས་བྱ་བའི་ལེའུ་སྟེ་བཞི་བཅུ་པའོ།། །།
གཞན་ཡང་རབ་ཏུ་སྦྱོར་བའི་ལེའུ་བཤད་པར་བྱའོ། །
དུས་ཤེས་པས་ཤེས་བྱ་ཐམས་ཅད་རྐང་པར་མནན་པར་བསམས་པས་བརླག་པར་འགྱུར་བ་ནི་ཤེས་པས་བདེ་བ་ཐོབ་པར་ཇི་ལྟར་བྱ་ན། 
བསྒོམ་བྱ་སྒོམ་བྱེད་བསྒོམ་པ་སྤངས་ལ། བརྟན་པར་གནས་པའི་སྦྱོར་བ་བསམ་དུ་མེད་པར་མཐར་གཏུགས་ཀྱི་བར་དུ་ངེས་པར་བྱའོ། །
འདི་ནི་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་རབ་ཏུ་སྦྱོར་བའི་ལེའུ་སྟེ་བཞི་བཅུ་རྩ་གཅིག་པའོ།། །།
གཞན་ཡང་བྱོལ་སོང་བསྐྲད་པར་བྱ་བའི་སྔགས་བཤད་པར་བྱ་སྟེ། 
ཨོཾ་ཛཾ་ཛཾ་ཞེས་པ་དྲན་པར་བྱས་ན་གླང་པོ་ཆེ་འབྲོས་པར་འགྱུར་རོ། །
ཧཾ་རཿཞེས་པ་དྲན་པར་བྱས་ན་ཁྱི་འབྲོས་པར་འགྱུར་རོ། །
པྲཿཔྲཿཞེས་པ་དྲན་པར་བྱས་ན་རྟ་འབྲོས་པར་འགྱུར་རོ། །
ཊ་ཧཱུྃ་ཞེས་པ་དྲན་པར་བྱས་ན་སེང་གེ་འབྲོས་པར་འགྱུར་རོ། །
ཨེ་ཧི་ཊཾ་ས་ཎ་ཧཿཞེས་པ་དྲན་པར་བྱས་ན་སྦྲུལ་འབྲོས་པར་འགྱུར་རོ། །
མུཿཞེས་པ་དྲན་པར་བྱས་ན་སྤྲེའུ་འབྲོས་པར་འགྱུར་རོ། །
གཽ་ཝ་གཿཞེས་པ་དྲན་པར་བྱས་ན་གླང་འབྲོས་པར་འགྱུར་རོ། །
སཿཀུ་ལུ་ཀུ་ལུ་ཞེས་པ་དྲན་པར་བྱས་ན་རྒྱལ་པོས་ཅུང་ཟད་ཀྱང་གནོད་པ་བྱ་བར་ནུས་པར་མི་འགྱུར་རོ། །
འདི་ནི་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་བྱོལ་སོང་བསྐྲད་པའི་ལེའུ་སྟེ་བཞི་བཅུ་རྩ་གཉིས་པའོ།། །།
གཞན་ཡང་མཉམ་པར་སྦྱོར་བས་རྗེ་བཙུན་རྟོགས་ཏེ། 
མཆོག་ཏུ་ཟབ་པ་ལ་མཉམ་པར་སྦྱར་ན་རང་བཞིན་བདེ་བ་མཆོག་ཏུ་འགྱུར་བ་སྐྱེ་བས་སོ། །
བདེ་བ་ཐོབ་པར་བྱེད་པ་ནི་སེམས་མ་ཡིན་ཞིང་སེམས་ལས་བྱུང་བ་ཡང་མ་ཡིན་ནོ། །
དངོས་པོ་དང་དངོས་པོ་མེད་པ་ཡང་རྟོགས་པ་དང་མི་ལྡན་པ་བློན་པོ་གཅོལ་ཆུང་མཆོག་ཏུ་ཟབ་པ་གང་གིས་མི་ཤེས་པའི་མི་དེས་གཉིས་སུ་མེད་པའི་ཡེ་ཤེས་ཚིག་ཙམ་དུ་ཡང་དྲན་པར་མི་འགྱུར་རོ། །
འདི་ནི་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས། མཉམ་པར་སྦྱོར་བའི་ལེའུ་སྟེ་བཞི་བཅུ་རྩ་གསུམ་པའོ།། །།
གཞན་ཡང་རྣལ་འབྱོར་གྱི་ལེའུ་བཤད་པར་བྱ་སྟེ། 
སྟེང་འོག་ཡང་དག་པར་མནན་ཏེ། ལྟེ་བའི་དབུས་སུ་ཟླ་བ་བསྒོམས་ན་ཟླ་བ་དྲུག་གིས་ངེས་པར་འགྲུབ་པར་འགྱུར་རོ། །
སྣའི་བུག་པ་བཀག་སྟེ་ཐིག་ལེ་བསྒོམས་ན་ཉིན་ཞག་ཉི་ཤུ་རྩ་གཅིག་གིས་འགྲུབ་པར་འགྱུར་རོ། །
ལྕེ་སྟེངས་སུ་བཀུག་ན་རྒས་པ་དང་ཤི་བ་ལས་གྲོལ་བར་འགྱུར་རོ། །དགང་བ་དང་། དབྱུང་བ་དང་། 
བུམ་པ་ཅན་རིམ་པ་ཇི་ལྟ་བར་དྲན་པར་བྱས་ན་ཟླ་བ་ཕྱེད་ཀྱིས་མཁའ་སྤྱོད་འགྲུབ་པར་འགྱུར་རོ། །
རླུང་གིས་ཡིད་བསད་པ་ལ་ཟླ་བའི་སྦྱོར་བ་བྱ་བ་ནི་སྔགས་ཀྱི་སྦྱོར་བ་རྣམ་པར་བྱེད་པས་སྐད་ཅིག་ཙམ་གྱིས་ཀྱང་འཕྲོག་སྟེ། 
ལག་པ་རབ་ཏུ་གཅག་པར་བྱའོ། །
འདི་ནི་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་རྣལ་འབྱོར་གྱི་ལེའུ་སྟེ་བཞི་བཅུ་རྩ་བཞི་པའོ།། །།
འདིར་རྣལ་འབྱོར་པ་གཟའ་རྣམས་ཀྱི་གཙོ་བོ་བསྒྲུབས་ནས་ཡང་དག་པའི་བདེ་བ་ཤིན་ཏུ་ཁྱབ་པར་བྱེད་པའི་སྦྱིན་བསྲེག་བྱ་སྟེ། 
བདག་ཉིད་ལ་གུར་གུམ་དང་། སྨན་ཧ་རེ་ཎུ་དང་ཁུ་བ་དང་དངུལ་ཆུ་རྣམས་ལུས་ལ་བྱུགས་ན་ཕས་ཀྱི་དཔུང་འཇོམས་པར་འགྱུར་རོ། །
འདི་ནི་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་ཕས་ཀྱི་དཔུང་འཇོམས་པའི་ལེའུ་སྟེ་བཞི་བཅུ་རྩ་ལྔ་པའོ།། །།གཞན་ཡང་ལྷ་མོས་གསོལ་པ། 
ཀྱེ་བཅོམ་ལྡན་འདས་ཉི་མ་གང་དང་གང་ལ་སྔགས་དང་སྨན་གྱི་ནུས་པ་འགྲུབ་པར་འགྱུར་གསུངས་ཤིག་ཉན་པར་འཚལ་ལོ། །
བཅོམ་ལྡན་འདས་ཀྱིས་བཀའ་སྩལ་པ། ཉི་མ་ཐམས་ཅད་བཟང་པོ་ཡིན་ཏེ། 
འོན་ཀྱང་དུས་ཚོད་ལ་ལྟོས་པར་རིགས་པས་དེའི་ཕྱིར་དུས་ཚོད་བརྗོད་པར་བྱའོ། །
ཉི་མ་ནི་ལྔ་པ་ལའོ། །ཟླ་བ་ནི་གཉིས་པ་ལའོ། །གཟའ་རྣམས་ཀྱི་གཙོ་བོ་ནི་བདུན་པ་ལའོ། །
སྔགས་པ་ནི་བཞི་པ་ལའོ། །གཟའ་ལྷག་པ་ནི་གསུམ་པ་ལའོ། །མིག་དམར་ནི་དྲུག་པ་ལའོ། །སྤེན་པ་ནི་གཅིག་པ་ལ་སྟེ། 
རང་རང་གི་དུས་ཚོད་ངེས་པར་འགྲུབ་པར་འགྱུར་རོ། །
འདི་ནི་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་གཟུང་བ་དང་དོར་བའི་ལེའུ་སྟེ་བཞི་བཅུ་རྩ་དྲུག་པའོ།། །།
གཞན་ཡང་ནང་གི་བདག་ཉིད་ཅན་གྱིས་རྨི་ལམ་བརྟགས་ལ་སེམས་ཅན་རྣམས་ཀྱི་རྨོངས་པ་དང་བྲལ་བའི་དུས་ཚོད་དང་རབ་ཏུ་ལྡན་པར་བྱ་བའི་ཕྱིར་གཟའ་དང་། སྐར་མ་དང་། ཚེས་གྲངས་ཀྱི་གོ་རིམས་བརྗོད་པར་བྱ་སྟེ། ནག་པོའི་ཕྱོགས་ཀྱི་བཅུ་བཞིའམ། བརྒྱད་དམ། 
བཅུའམ། ཚེས་གཅིག་རྣམས་ཀྱིས་རི་དང་། ཆུ་སྟོད་དང་། མེ་བཞི་དང་། སྐག་དང་། མཆུ་དང་། ནག་པ་དང་། 
ཐ་སྐར་དང་། བྲ་ཉེ་དང་། སྨིན་དྲུག་རྣམས་དང་རབ་ཏུ་ལྡན་པར་བྱའོ། །འདི་ནི་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་སྐར་མའི་ལེའུ་སྟེ་བཞི་བཅུ་རྩ་བདུན་པའོ།། །།
གཞན་ཡང་ནམ་ཡིད་ཆེས་པའི་དུས་སུ་མཁས་པས་རྒྱུ་བའི་རྩ་གཉིས་མནན་པར་བྱ་ཞིང་། 
ཤིན་ཏུ་དགའ་བ་ལ་སོགས་པ་ལ་ཉེ་བར་གནས་ནས་ཤེས་བྱ་ཐམས་ཅད་ལྟེ་བའི་དཀྱིལ་འཁོར་དུ་མནན་ན་འགྲོ་བ་རྣམས་ཀྱི་བདེ་བ་ཐེ་ཚོམ་མེད་པར་ཐོབ་པ་ནི་ཡུལ་རྣམས་ཡེ་ཤེས་ཀྱི་མེས་བསྲེགས་ནས་སྒྱུ་མ་སྣང་བའོ། །
མ་འོངས་པའི་དུས་ནའང་འགྲོ་བ་རྣམས་ཀྱིས་ཤིན་ཏུ་ཡོངས་སུ་དག་པ་དྲི་མ་མེད་པ་བསམ་དུ་མེད་པའི་ཞིང་བཟང་པོར་སྐྱེ་བར་འགྱུར་རོ། །
རྣལ་འབྱོར་འདིས་འོ་མ་འཐུངས་ན་ལྦུ་བ་ལྟར་དྲི་མ་མེད་པར་འགྱུར་རོ། །
རླུང་ཕྱིར་འདོན་ཅིང་དག་པར་བྱས་ན་དགེ་བ་བསམ་པ་འགྲུབ་པར་འགྱུར་རོ། །
འདི་ནི་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་དགེ་བ་བསམ་པའི་ལེའུ་སྟེ་བཞི་བཅུ་རྩ་བརྒྱད་པའོ།། །།
ལྷ་མོས་གསོལ་པ། བཅོམ་ལྡན་འདས་ལམ་གྱི་ཆོ་གའི་རིམ་པ་བཤད་དུ་གསོལ། 
གང་གིས་གང་སྦར་ལ་སྦྱིན་བསྲེག་བྱ། 
སྙིང་རྗེ་དང་ལྡན་པས་སེམས་ཅན་ཐམས་ཅད་བདེ་བ་ལ་ཇི་ལྟར་དགོད། 
དང་པོར་དངོས་གྲུབ་འདོད་པའི་སྔགས་བཟླས་པ་བྱས་ནས་སྦྱིན་བསྲེག་བྱའོ། །
མྱུར་བ་ནི་རྟག་པ་བསྟན་ན་བདེ་བའི་རང་བཞིན་ཡེ་ཤེས་གོ་སྟེ། 
སྐད་ཅིག་དེ་ལ་ལུས་ཅན་རྣམས་ཀྱིས་ཡེ་ཤེས་འཐོབ་པར་འགྱུར་རོ། །
འདི་ནི་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་ལམ་གྱི་ཆོ་གའི་རིམ་པའི་ལེའུ་སྟེ་བཞི་བཅུ་རྩ་དགུ་པའོ།། །།
གཞན་ཡང་ཨ་ཐརྦ་ཤ་བ་རཱིའི་སྔགས་ཀྱི་ལེའུ་བཤད་པར་བྱའོ། །
ཨོཾ་སརྦ་མནྟྲ་ཎི་དཱ་ནཾ་ཀྵེ་མཾ་རྃ་ཧཱུྃ་ཀྵཿཧཿཞེས་པའི་སྔགས་ཀྱི་རྒྱལ་པོ་འདི་ཕོགས་གཅིག་བཀླགས་པ་ཙམ་གྱིས་སྒྲུབ་པ་པོ་རྣམས་ཀྱི་སྡིག་པ་ཐམས་ཅད་ཚེགས་མེད་པར་ཟད་པར་འགྱུར་རོ། །
འདི་ནི་དཔལ་ནག་པོ་ཆེན་པོའི་རྒྱུད་ཀྱི་རྒྱལ་པོ་ལས་ཨ་ཐརྦ་ཤ་བ་རཱིའི་སྔགས་ཀྱི་ལེའུ་སྟེ་ལྔ་བཅུ་པ་རྫོགས་སྷོ།། །།
ལྡང་འཕྲུལ་གྱི་གཙུག་ལག་ཁང་ཆེན་པོ་ར་ས་ར་མོ་ཆེར་ཕ་རྒྱལ་ཁམས་པས་ཞུས་པའི་དོན་དུ། པཎྜི་ཏ་ཆེན་པོ་ས་མནྟ་ཤྲཱི་དང་། ཞུ་ཆེན་གྱི་ལོ་ཙཱ་བ་རྭ་དགེ་སློང་ཆོས་རབ་ཀྱིས་བསྒྱུར་ཅིང་ཞུས་ཏེ་གཏན་ལ་ཕབ་བ།། །།

